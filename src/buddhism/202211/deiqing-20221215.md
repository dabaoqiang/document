# 示真遇禅人

禅人真遇。生长卢陵。

弃妻子出家。乐远离行。

志向名山。参访知识。

幻人以幻业迁讹至岭海。禅人因得来参。

顷辞往普陀礼达观师。授以毗舍浮佛偈。复持来五羊。

幻人于幻化场中。作如幻佛事。开诸幻众。说如幻法门。

禅人作礼请益。

幻人乃依如幻三昧。为说一切诸法皆如幻梦境界。

而开示之曰。

善哉佛子。当善思惟。

一切诸佛依幻力而示现。

一切菩萨依幻力而修持。

一切二乘依幻力而趣寂。

一切外道依幻力而昏迷。

一切众生依幻力而生死。

若夫天宫淨土。依幻力而建立。

琼林宝树依幻力而敷荣。

铁牀铜柱依幻力而施设。

镬汤罏炭依幻力而沸腾。

鳞甲羽毛依幻力而飞潜。

蠢蝡蛸翘依幻力而动息。

以极三世诸佛之所证。六代祖师之所传。总不出此幻网。

三昧禅人安得而逃之耶。

汝试谛思何因而落生死。

何因而入母胎。

何因而汩没爱缠。

何因而愿出沉沦。

何因而发足超方。

何因而参访知识。

何因而履名山登福地。穿丛林入保社。

今年而南海。明年而五台。后年而峩眉。

汝将遍历寰中。纵经尘劫。

穷尽十方微尘国土。承事十方诸大知识。总皆不出幻化门头。

非究竟真实处也。

然虽如是。唤作迷头认影。不访就路还家。

苟能一步踏断幻结。

则无边幻网。一时顿裂。

无涯幻海。一时顿枯。

无量幻业。一时顿消。

无边幻行。一时顿得。

无量幻生。一时顿度。

此则是名以幻修幻。

所谓众生幻心。还依幻灭者也。

其或未然。则纵经三生六十劫。

以文殊为父。观音为母。普贤为师。而欲恃此亲因。

以求出生死事。远之远矣。

汝谛思惟。其无谓我为幻化人。非真实语也。

参参。