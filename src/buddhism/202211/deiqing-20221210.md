# 示优婆塞结念佛社

惟吾佛住世。说法利生。四众人等。各皆得度。

随机教化。各有方便。普令获益。

譬若时雨。三草二木。无不蒙润。随分充足。各得生长。

是故法有千差。源无二致。

然以佛性而观众生。则无一生而不可度。

以自心而观佛性。则无一人而不可修。

但众生自迷而不知。又无真正善知识开导。

故甘堕沉沦。枉受辛苦耳。

所以卢祖初至。黄梅问何处人。答曰。岭南人。黄梅道。獦獠亦有佛性耶。祖曰。人有南北。佛性岂有二耶。

自此一语。如雷惊羣蛰。流布人閒。

知之者希。悟之者鲜。

是则岭南为禅道佛法之源头。爰自卢祖演化。道被中原。

而门庭之前。竟埋荒草。寥寥几千载矣。

谈者皆谓非善根地。是不达佛性之旨耳。

余蒙恩遣雷阳。以丙申春。至秋来五羊。垒壁閒注棱伽经完。

戊戌夏。即为诸来弟子演说。

每一座中。见诸善男子辈。亹亹而来。余深嘉之。未几有善士十馀人作礼。愿乞教授优婆塞五戒法。

余欣然应请。即为羯磨。自是归心日诚。听法弥笃。

余哀其未悟。愍其不达进修自度工夫。

因授以念佛三昧。教以专心淨业。痛厌苦缘。归向极乐。

月会以期。立有规制。

以三时称名礼诵忏悔为行。

欲令信心日诚。罪障日消。必以往生为愿。

果能此道。虽在尘劳。可谓生不虗生。死不浪死。岂非真实功行哉。

然佛者觉也。即众生之佛性。以迷之而为众生。悟之即名为佛。

今所念之佛。即自性弥陀。

所求淨土。即唯心极乐。

诸人苟能念念不忘。心心弥陀出现。步步极乐家乡。

又何必远企于十万亿国之外。别有淨土可归耶。

所以道。心淨则土亦淨。心秽则土亦秽。

是则一念恶心起。刀林剑树枞然。

一念善心生。宝地华池宛尔。

天堂地狱。又岂外于此心哉。

诸善男子。各谛思惟。

应当痛念生死事大。无常迅速。一失人身。万劫难复。

日月如流。时不可待。

傥负此缘。当面错过。

大限临头。悔之何及。

各宜努力。珍重珍重。