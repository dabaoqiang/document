# 示无生禄禅人(乙未夏日在圜中说)

古人最初发心。真正为生死大事。决志出离。

故割爱辞亲。参师访友。历尽艰辛。心心念念。只为[A14]己躬下事未明。忧悲痛切。如丧考妣。

若一见知识。如婴儿得母。傥得一言半句。开导心地。如病得药。

若一念相当。胸中了悟。如贫得宝。拌身捨命。陆沉贱役。

未尝惮劳若二祖之安心断臂。六祖之坠腰负石。百丈之执劳。杨岐之供众。

凡名载传灯光照千古者。无不从刻苦中来。乃至过去诸佛。求无上菩提。捨身命如微尘数。

无一类而不受身。无一身而不苦行。百劫修因。故感天上人閒。无量供养。乃至末法儿孙。犹受用白毫光中一分功德不尽。

岂有天生弥勒。自然释迦者哉。

痛念末法。去圣时遥。法门典刑。[A15]已至扫地。

吾辈出家儿。不知竟为何事。生来祇知惧饥寒图饱煖。一入空门。因循俗习。游谈终日。捧腹纵情。徒骋六根。备造众恶。

不耕而美食。不蚕而好友。虗消信施。唐丧光阴。竟不知生从何来。死从何去。

岂复知因果难逃。罪福无爽。

一朝大限临头。如石投水。三途剧苦。一报五千。再得出头。知更何日。兴言及此。痛可悲酸。

目击时流。滔滔皆是。

望吾人之修者。如披沙拣金。非曰绝无。盖亦鲜矣。

嗟乎。三界牢狱。四生桎梏。大火所烧。生死险宅。何由能溼猛𦦨离众苦。至无畏处耶。

非丈夫儿具灵根含夙骨者。不能奋发猛勇。一超直入。

汝等幸尔生逢佛法。形寓袈裟。早值明师。六根完具。若不痛念无常。深思大事。

思地狱苦。发菩提心。改往修来。昼夜精勤。早求出离。

因循度日。纵放身心。大限到头。悔之何及。嗟乎行矣。

其无忘我临岐叮咛之言。以负吾自负也。