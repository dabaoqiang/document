# 示慧侍者

佛以一大事因缘故，出现于世。

欲令众生开示悟入佛之知见。

然佛之知见，即众生之知见。

众生知见，即生死知见。

故曰，知见立知，即无明本，知见无见，斯即涅槃。

斯则圣凡知见无二，而有迷悟不同者，过在立不立耳。

祖师道，若立一尘。国破家亡。

以其知见本无凡圣，但有立即有我，有我则诸障顿起。

无我则万法平沉，是知我为生死之本也。

岂特凡夫造贪瞋痴，而为我障，即一切圣人诸修行者，知见未忘尽属我障，尤为生死难拔之根。

故二种障中，粗细不同，粗则易遣，细则难除。

以其知见深潜根于心者难拔。

故经云，存我觉我，俱名障碍。

此正知见立知幽潜如命，不能自断者。

所以古人三二十年苦心参学，纵然悟得自性具足，

如寒潭皎月，静夜钟声，

随扣击以无亏，触波澜而不散，犹是生死岸头事。

此古人大不自欺处，傥欺己欺人，是自坏坏他也。

侍者福慧，早从老人出家，初见老人时，一蠢蠢物耳，别去一十年，兹来更蠢蠢也。

独尝喜其蠢蠢中，有惺惺不蠢处。

此侍者以此蠢不蠢为命根，今来又五年，其蠢日增。

其不蠢者亦潜滋暗长也。

由是人视侍者蠢，侍者亦自视蠢更蠢，而人人不自知其为蠢也。

今年夏老人从西粤回山，侍者忽出蠢状，老人大笑，其蠢无出头时。

私谓此蠢人立蠢为己过也，苟能以此蠢自为受用地，亦颇自足，亦可了生死。

亦不负出家行脚事，若以此更立其蠢，则病不止知见立知也。

侍者若能推倒此蠢，不患不与老人眉毛厮结。
