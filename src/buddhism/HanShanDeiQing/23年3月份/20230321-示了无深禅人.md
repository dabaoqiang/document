# 示了无深禅人

佛言，比丘心如弦直，可以入道。

净名云，直心是道场。

圣人亦云，人之生也直。

是知佛心无别妙处，只是众生中直心人耳。

直则无委曲相，所言直者，乃一尘不立，方谓之直。

譬如弓弦之直能容何物哉，才有一念不直，便是过错，能念念直，则念念不容一物，物不立处，则本体自现。

故六祖大师云，常自见己过，即此一语，便是成祖作祖之要诀。

所言过者，非作事之差，乃自心之妄耳。

以此心本无一物，平平贴贴，才有一念则为过矣。

一念为过，况种种恶习。

念念发现，不自觉知，岂能免过。

学人用心，不在一念上着力，则终身参学，不能得真实受用。

以用浮想缘影为功，故错到底耳。

禅人初参老人于径山，老人即字之曰了无，欲要着力于本来无一物耳。

送别舟中。贻此勉之。