# 示性田徒海耕行者

历观古之豪杰，涉艰难困苦，操长远不退之志者，槩不多见。

其人若晋五臣，从重耳亡在外，十九年无怠心者，葢亦日夜望咫尺之封，垂不朽于竹帛耳，此乃名利牵心，故忘身从事，古今世人之常情也。

若田道人者，从达大师，二十余年，寝食俱废，一息未尝少怠，小有过差，痛责重杖，居常两腿如墨，竟不起一怨心，出一怨言。

以至触犯，大难以死从事，

在寂寞苦空门中，竟何所图，乃能精进坚强不拔如此哉。

由是观之，较古忠臣义士所绝少者，今于道人见之矣。

及死得从葬大师于双径，予谓此一坏土，不但俗人，即僧徒亦不易得。

是于法国土中，已得茅土之封也。

非亡身血战，何以有此临终，以此卷付其徒朱道人，今澹公为名曰海耕，亦法门功臣世业之券也，岂小缘哉。