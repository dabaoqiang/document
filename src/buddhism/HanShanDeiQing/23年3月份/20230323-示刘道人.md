# 示刘道人

汝为生死出家，独坐孤峰顶上，十年于此，何等真切。

闻被魔害数十次，其心不动，众皆劝往他处避之，毕竟不去，何等忍力。

此必于本分事上大有得力处，既能一念如此，当视四大如空花水月，视死生如梦幻，若果得解脱，便坐脱立亡去。

如其不能，就当一念不动，任他刀割香涂，节节肢解。

毕竟不动一念，方是正见正行。

今闻欲绝粒而死，此是魔所摄持。

即当看破，此念决不可如此认着，不唯可惜自己为生死苦心。抑恐令他入邪见网也。