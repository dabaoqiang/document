# 示顾汝平

汝平，侍紫柏老人最久。

昔予被难系圜中，以书覆紫柏。

汝平侍侧，即以书付之嘱曰，执此他日必有见面之时，以此为左券。

越二十二年，丙辰，长至月。

予自南岳来双径，赴紫柏入塔之期，汝平迎予松陵，至陋巷颜生生宅，因礼请益，出此卷，见紫柏手泽，及予昔日书。

嗟乎，法性海中，圣凡出没，如大海之沤，起灭无从，去来无所，即死生梦幻，于湛寂中了不可得。

且予昔之死也不死，故今之生也非生，不死不生，湛然一际，是知紫柏今之死也，岂真死哉。

手泽宛然，法身常住，昔紫柏视今日如眉睫，子今见紫柏当日之寸心，耿耿孤光昭揭如日月，既生不以形骸隔，又安可以幽明闲哉。、

佛言，观彼久远，犹若今日，不但予与紫柏，如巨海之沤，即一切凡圣，若空中电影耳。

汝平久入紫柏之室，于此一际平等法门，必若入大海浴，使百川之水，浸透遍身毛孔耳。

紫柏老人，或未拈及此，故予特为点破。

令其自信此法，得大受用，其或未然，试向父母未生前，着眼看觑。

久久当知见予与未见时，无前后际也。