# 示沉止止

道不欲襍，襍则多，多则扰，扰则忧，忧则不入。

古云，学道志当归一。

吾所谓一者，一其志耳，今既知参究功夫，即将所参公案，横在胸中，不论闲忙动静，迎宾待客，日用云为，一切处提撕，不得放过，放过则被境扰。

扰则生厌，厌则但有求闲之心，无念道之心矣。

心志归一，则百事可做。

凡用心处，只在念头起处着力，起即看破，看破即当下潜消，更不相续，被他掉弄，是参究诀法。

故曰，图难于易，为大于细，此正易处细处，下手，便觉省力。

若舍此更待闲时静时，方做工夫，如此则尽此生，无入道之时也。

沉生但就一念上做，不必向外驰求，即礼佛持呪，也只在一念信力上做。

总之种种方便，皆是摄心之法耳。