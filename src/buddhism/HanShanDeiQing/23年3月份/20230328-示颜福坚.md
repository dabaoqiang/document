# 示颜福坚

佛说世闲无一法可坚固者，谓无常苦空无我等法，如梦幻泡影，速起速灭。

无常生死败坏之法，皆如是也。

唯有佛性种子，虽在生死之中，历劫不坏，是真坚固。

世人错认无常为常，是以不坚为坚，名颠倒见，然颠倒之根，乃罪恶之性也，何福之有。

今一念返醒于无常生死法中，发心愿求佛性种子，则能舍不坚之财，易坚固之法财。

舍不坚之身命，求坚固之慧命。

此乃出世之福，福之大者。

是故就汝归依之信心，詺其名曰福坚。

只欲发其坚固之心，所谓自求多福耳。

岂虗名足尚哉。