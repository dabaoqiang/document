# 示雪岭峻禅人

学道人第一要骨气刚，次要识量大，次要生死心切。

骨气识量，乃夙习种性，苟为生死心现前，立志三事具足，是为向道。

至若用心参究，古人教人最初下手，便要离心意识参，出凡圣路学，此语学者皆知。

及至用心，才举一念便落意识窠臼，如何离得。

以多生习气，一向在身心世界里做活计，堕在五蕴区宇，被他笼罩，超脱不得。

至做工夫，现出种种怪事，皆此过也。

是须要识量广大，见处超卓，先将身心世界撇过，举起本参话头，如虗空中橛子相似，久久忽然虗空迸碎，便是大人眼界。

定不是寻常默照邪禅可比也。

此段力量，须是一块刚骨，方才立得脚跟稳当，若是輭暖柔懦粥饭气习者，何敢傍其万一。

至于看话头最怕落在玄妙知见窠臼，是为黑山鬼窟，才有丝毫玄妙知见挂在胸中，或将古人言句蕴之不舍，便堕外道邪见。

以此中纤尘着不得，着不得处，便是得力时也。

只须彻底打破漆桶，方是真实。

又不可将心待悟，作栏头板也，禅人只么用力去。

他日自信老僧不欺。