# 示寒灰奇小师住山(丙辰)

奇先礼达大师，求出世法，师许可，令参老人，为之薙染，依老人数载，以刻大藏因缘，复归本师执劳。

此大役非一日矣，今以老病觅大休歇场，意卜之无当也。

老人来双径，见奇气虽弱而心力更强，以向十余年来，得单提向上一路，少有把鼻，但欠㘞地一声耳。

谈及归休地，老人示之曰，尽大地是寂灭场，唯在学人肯放下处，便是休歇地耳，又何从他觅哉。

古德云，不离真有立处，立处即真，良由自心生灭，一向循情种种取舍，故头头障碍。

三祖大师，至道无难，唯嫌拣择。又云，良由取舍，所以不如，若不如则穷尽十方无可休之地矣。

老人观双径乃八十八祖说法地，大慧禅师亦归宿于此，即汝本师和尚，脚跟遍海内，立足无卓锥。

毕竟以刻大藏因缘，故得埋骨与大慧同坑，况汝随本师愿轮，刻经于寂照开山，皆汝用命之地，即汝放舍身命处也。

老人知汝不能放舍者，乃我见未忘，非懒病也。

以净法界中佛祖众生，大家有分，独我见者不能入，若见有我，则视佛祖皆是人相，人与我相对，如此则终无可避之人，亦无可休之地矣。

汝自不休，则无地可休，汝若肯休，则当下便休，一切放下，方为大休，休则佛与众生，皆即避影，亦无地可容渠矣。

汝求向上一路，虽云奇特，不若放下平贴耳。

古人云，家邦平贴到人稀，若到平贴地，则佛亦不做，更何向上可求耶。