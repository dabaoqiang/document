# 示颜仲先持准提呪

在家居士，五欲浓厚，烦恼根深，日逐现行，交错于前。

如沸汤滚滚，安得一念清凉。

纵发心修行，难下手做工夫，有聪明看教，不过学些知见资谈柄，绝无实用念佛又把作寻常看，不肯下死心，纵肯亦不得力。

以但在浮想上念，其实藏识中习气潜流，全不看见。

故念佛从来不见一念下落，若念佛得力，岂可别求𢆯妙耶。

今有一等好高慕异，闻参禅顿悟，就以上根自负，不要修行，恐落渐次。

在古德机缘上，记几则合头语，称口乱谈，只图快便为机锋，此等最可怜愍者。

看来若是真实发心，怕生死的，不若持呪入门，以先用一片肯切心，故易得耳。

颜生福持，问在家修行之要，故示之以此。

观者切莫作没道理会，以道理悞人太多。

故此法门，尤胜参柏树子干屎橛也。