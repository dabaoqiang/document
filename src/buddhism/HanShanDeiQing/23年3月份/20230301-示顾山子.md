# 示顾山子

予居双径之寂照，居士顾山子来参。

扣其业，曰事形家，次至化城，因指点山水，谈造化之精妙，超乎形气，葢得其精而遗其粗者，因诘之，谓尝见悟一篇，是篇乃予门生周子所述，予尝序之曰。

一乃万物之本，造化之蕴也。

故曰，天得一以清，地得一以宁，圣人得一以为天下正。

正则不滑于邪，而固其本也。

然人与物，理与气，心与形，均一也，一得而众理归之。

语云，识得一，万事毕。

故吾徒参𢆯之士，必曰，万物归一。

一归何处，斯则归一可知，一之所归，则不可知也。

今夫人者万务交固，万虑攻心，纷纷扰扰，竟莫之宁，乃不识一之过也。

居士既能观天地造化之归一，而不识身心性命之归一，是知二五而不知为十也。

苟知性命之归一，则万化备在于我矣，可不务哉。