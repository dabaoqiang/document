# 示云栖侍者

大师未入灭时，前十九年起居食息，侍者日夜周旋，

凡一切密行无不覩，一切微言无不闻，一切应机无不达，一切心事无不知。

是则大师之全身色相音声，无不昭昭于心目之闲，即亲近数千万众，皆不如侍者之真知实见者也。

即今大众，人人见大师灭度，只侍者独不作灭度想耳。 

末法修行净土，都要说想弥陀妙相，以未得亲见面目，即想亦不真，要闻弥陀说法，则思亦不真。

我观大师则弥陀之化身，侍者执侍已久，岂可忘却大师，又向他家求佛法开示。

我谓侍者，更不必作别想，

只想大师如生前一一规模法范，音声语言，作事威仪，修行观念，利生慈悲，细细从头至足，终日竟夜一一通想一过。

如此则念念想时，就是弥陀出现时也。

才有一念忘却，便是负恩德入生死之时。

老人无法可说，但以大师全身，安向汝心中，不可吐却。

便是我老汉隐身三昧也。汝谛思之。