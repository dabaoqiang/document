# 示在颙侍者

颙侍者，生于西蜀，少沉贱役，幸般若之因不昧，少小即知参妙峰大师，发出世心。

亦夙种内熏而使之然，适遇澹居和尚入蜀，时颙执侍，直指徐公，素喜其信心，遂命礼澹和尚求出苦法，薙发为沙弥，老人来双径，颙充侍者，日夜精勤无怠。

老人初怜其蠢蠢，时时激发，颙时闻老人开示衲子，亦眉闲津津动色，是知众生佛性种子，待时而发也。

因请益，老人乃开示以念佛审谁字公案，教其参究。

颙亦能领荷，第恐无决定为生死心，不能𢬵命到底，又恐宿习恶知恶见，中道遮障，流入邪网，除此二病，则单一念，昼夜六时紧抱疑团，即二三十年不悟不休，纵今生不悟，将作胜因，来世出头，便知此事，虽经多劫，终不失正因种子。

若立志不坚，用心不切，别起邪思，不但辜负此生，即千生万劫，亦无出头分也。