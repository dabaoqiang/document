# 示极禅人(辛丑)

佛祖出世。但以本法示人。元无剩法。亦无实法。

盖欲令人人自知本有而已。即三藏十二部历代祖师所指。

无非欲人顿识本有。元不令向外驰求。

以世人不知本分具足。将谓别有。

乃于一切言教中求。公案上去参。纸墨文字上觅。

以至种种伎俩。思惟计较。当作学佛法。

把作参禅了生死。又作种种尘劳事业。当作出世功行。

今日正眼看来。都没交涉。

何也。

皆是以思惟妄想造作。如梦中事耳。以未离心识故。

古人云。损法财。灭功德。莫不由兹心意识。

然无量劫来生死根株。栽向识情窠窟。

且又滋之以爱水。培之以欲泥。熏之以无明之火。增长诸苦之芽。

即有佛法知见。皆堕外道戏论。

但增苦本。非出苦之要也。

末法弟子。去圣时遥。

不蒙明眼真正知识开示。往往自恃聪明。大生邪慢。

不但以佛法知见凌人傲物。当作超佛越祖之秘。

且复以世谛文言。外道经书。恶见议论。

以口舌辩利驰骋机警。当作拨天关的手段。

将谓阎老子定管束不得。

亦不复知有世出世閒因果事。此盖由不识自心。不知本法。

于己躬脚跟下一步。了不干涉。徒恃痴狂。增长梦中颠倒耳。

禅人自出头来。便解恁麽亲师择友。恁麽苦行。种种因缘。而求佛道。

是知本有而后发心耶。

是不知本有。因发心后。由师友指示而求之耶。

若知有而后发心。则不是恁麽行脚。

若从师友指教而后知。则又不必如此。

依然痴狂外边走也。

即今掩关书经的事。又作麽生。

且襍华乃入法界之经也。

且道以何为法界。又作麽生入。

若能提起生铁心肠。睁开金刚眼睛。一脚踢翻生死牢笼。

如脱锁狮子自在游行。看他善财初发心时。乍见文殊。打破此关捩子。

便解摇摇摆摆。

南历一百一十馀城。参见刹尘知识。

然后毗卢老子。亦不柰见。

便得与法界等。与虗空等。与毗卢等。与普贤行愿等。

若使渠最初不遇恁般人说破恁般事。

将恐至今埋在一微尘中。牢牢紧闭。犹如大铁围山。

又不止禅人今日之死关也。

安能一生成办历劫因果。了却从前冤债哉。

禅人不信老夫之言。

试向一毛端头。拈起放下。横来竖去。时亲切著眼觑看。

若果一眼觑透。方信老夫不欺汝。亦信毗卢老子不欺汝。历代祖师亦不欺汝。

即汝自信本心。亦不自欺也。

其或未然。试听末后句看。