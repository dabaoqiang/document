# 示宗远禅人住山

余窜海外之五年。庚子春。

宗远绍禅人。同庆堂福自南岳来。

时悟心融佛岭乾二子。皆在伴。

老人以食息相与。结夏垒壁将半。

复移居东华。解制后各。辞去。

宗远稽首。乞一语为住山法要。

老人挥汗以示之曰。

夫入深山。住兰若。此从上佛祖第一入道因缘也。

惟我本师释迦老子。

弃捨金轮。辞亲割爱。走入雪山。万丈寒岩。埋身千尺。

以至鹊巢其顶。芦穿其膝。

犹不知六年冻饿。皮骨支持。苦空寂寞之状。

又何如也。

一旦覩明星而悟道。朗长夜而独明。

便见天龙拱卫。神鬼钦崇。

为天人师。作世閒眼。

至今光照四天。道流百亿。

闻名者喜。见相者归。

王臣敬仰。有识倾心。

梵宇琳宫。庄严殊丽。

无分遐迩。百代如生。

如此泽流而无穷。功垂而不朽者。

皆从雪山六年冻饿中博来。

只今后辈儿孙。四事受用不尽。此乃开天闢地一箇住山样子也。

自斯已降。法道东垂。

若远公之莲社。僧远之胡牀。五祖之破头。老卢之猎队。

西江之隐山。石霜之枯木。

凡载传灯列名僧史者。未有一人不向深山穷谷苦空寂寞中出。

呜呼！世衰道微。人心不古。

凡托迹空门。寄形袈裟者。靡不假我偷安。

罔然不知出家竟为何事。

将谓四事供养。应当受用。

更不思生死大事。为出家儿第一要务也。

古人出家专为生死一著。参师访友。发明己事。

然后向深山穷谷。草衣木食。支折脚铛。煑脱粟饭。

尽将从前业识影子。埽除荡淨。不留一丝。

单单的的提持向上一路。身如枯木。心似寒灰。直至大彻而后已。

如此方称佛之真子。方能报佛深恩。

禅人今发大勇猛心。以住山为志。

只须放下诸缘。心如牆壁。单提一念。直欲上齐古人。

必以发明生死大事为期。不明不已。

切不可效时辈作偷安计。为养嬾资也。

行矣。为我前驱。诛茅岳麓。

待老人酬偿债毕。

以送馀年也。

其念之哉。