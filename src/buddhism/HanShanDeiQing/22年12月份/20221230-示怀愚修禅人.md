# 示怀愚修禅人

学人图修，自吴中一鉢，走瘴乡，侍余二载馀。

余于戈戟场中而作佛事，修精持一念，作务为众先，昼夜无倦，始终如一日。

余时时冷眼觑之，颇有衲子气息。

念末法向袈裟下提持此事者，难得其人，心甚爱之。

顷辞余欲参诸方知识，临行乃问四大本，五蕴非有，病在甚麽处。

老人曰：病在没有处，因说此偈以助行脚。

四大本空空是病，

五蕴非有有成非，

两头坐断无消息，

始信家山到处归。