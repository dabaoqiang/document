---
title: 示径山堂主幻有海禅人
icon: note
category:
- 经典文化
tag:
- 法语
---

# 示径山堂主幻有海禅人

佛祖一心，教禅一致，宗门教外别传，非离心外，别有一法可传，只是要人离却语言文字，单悟言外之旨耳。

今参禅人，动即呵教，不知教诠一心，乃禅之本也。

但佛说一心，就迷悟两路说透，宗门直指一心，不属迷悟，要人悟透。

其实究竟无二，如来藏中，求于去来迷悟生死了不可得，此岂属迷悟耶。

二祖云，觅心了不可得。

六祖云，本来无一物。即般若无五蕴根尘识界，及出世三乘之法也。

以无所得故得菩提，与觅心了不可得，岂二法耶，是知教说一心，所多者凡情圣解耳，参禅顿破无明。

是绝凡情也，悟亦吐却，是绝圣解也，斯则禅呵知解，而教未常不呵也。

今参禅人从教回心者，不能忘知绝解，提话头不能忘情绝迹，皆在所呵，何其毁教谓不足取耶。

今弃教参禅者，果能先解本无凡圣，不属迷悟，是为见地，依此参究，当人一念，若存丝毫情见，及𢆯妙知解，总是未透，皆生死边事，岂可便以为得耶。

今无明眼知识印证，若不以教印心，终落邪魔外道，但不可把佛说的语言文字，及祖师𢆯妙语句，当作自己知见。必要参究做到相应处。

如经云，一切烦恼。应念化成无上知觉，如此便是顿悟的样子。

不得将烦恼习气，夹襍知见，当作妙悟也。

亦不是别有，只是消尽烦恼习气，露出本来面目耳。

故云，悟了还同未悟时，依然只是旧时人，不改旧时行履处。

岂不见夹山未见船子时，上堂，有僧问如何是法身。

山云，法身无相。

又问如何是法眼。

山云，法眼无瑕。

是道吾在座，不觉失笑。

既见船子后，道吾遣僧往问，如何是法身，山仍曰，法身无相，又问如何是法眼，山仍曰，法眼无瑕。

僧回举似道吾，吾云，这汉此回方彻，此便是伶俐座主，弃教参禅的样子也。

海堂主久亲教乘，今弃所习，单求向上一路，且看夹山前后两转语一般，道吾为什肯后不肯前，试看不肯在什处。肯在什处。

这里定当得出，管取教意祖意，一齐吐却。

他日便可把一大藏教，一口吸尽，字字化成光明藏也。

葛藤不少，珍重珍重。
