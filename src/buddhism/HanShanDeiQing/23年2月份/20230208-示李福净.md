---
title: 示李福净
icon: heart
category:
- 经典文化
tag:
- 推荐
---
# 示李福净

零陵李生应祯，请益心性之旨，因示之曰。

夫心性者何？

乃一切圣凡生灵之大本也。以体同而用异，因有迷悟之差，故有真妄之别。

所谓三界惟心，万法唯识。

以迷一心而为识，识则纯妄用事，逐境攀缘，不复知本有真心矣。

若知真本有，达妄元无，则可返妄归真。从众生界，即可顿入佛界矣。

达磨西来，单传心印，顿悟法门，正是顿悟此心。

此禅宗心性真妄之旨也。

若夫吾儒所宗，尧舜禹汤文武周公孔子所传之心性，则曰唯精惟一，以精一为宗极，而有人心道心之别，此亦真妄之分也。

但世教所原不出乎此，其曰道心，则不迷不妄之性也。

其曰人心，则迷性而为情。

世人但知用情而不知用性，但知波而不知波原水也。

故孔子曰，性相近也，习相远也。

性近则水原无波，习远则逐波忘水。

水尚不知，而况了达湿性无二乎。

且如本一水也，而以醎酸苦辣和之，则淡性亡矣。

其湿性则本无二也，是知众味乃妄之变也，其湿性不可变也。

不可变者真，可变者妄。

若达湿性无二，则众昧不可得而有也。

所谓尧舜与人同耳，同者性也，不同者妄也。

又曰，人皆可以为尧舜，其可为者性也，不可为者习也。

人之所习，苟舍污下而就高明，则日远所习而近于性，是可与为尧舜者亦此习耳。

习近于性，即禅家渐修之行也，以世儒之学，未离凡近，去圣尚远，非渐趋无以致其极。

故圣人立教，但曰习，曰致，曰克，其入道工夫，在渐复不言顿悟。

若夫禅门则远妻子之爱，去富贵之欲，诸累已释，切近于道，故复性工夫，易为力，故曰顿悟。

以所处地之不同，故造修有难易，其实心性之在人，本无顿渐之差，但论习染之厚薄，此入道要也。

若究心性之精微，推其本源，禅之所本在不生灭，儒之所本在生灭。

故曰生生之谓易，此儒释宗本之辨也。

心性之说盖在于此，若宗门向上一着，则超乎言语之外，又不殢心性为实法也。