# 示方觉之(乙卯)

觉之方子，支离其形，而天机妙发，参老人于南岳，

老人见其心光炯炯，是于般若有夙种者，每以向上示之，方子心领如饮冰焉，

今将别，拈香请益，乃示之曰，

方子无以天全其性而残其形以为阙也，予知天不以形累子，以真厚其德耳。

世之形全者众，而以形伤生者多矣，孰能离形释智以全其性耶！

圣人谓形为生累，故曰大患为吾有身，故灭身以归无，以其形销而苦息矣。

吾佛教化众生，但以破我为第一义，入禅之要，不依形骸，不依气息，一切皆离，其心自寂，心寂而乐莫喻焉。

圆觉经云，当观此身四大假合，坚硬归地，润湿归水，暖气归火，动转归风，四大各离，今者妄身，当在何处。

方子从此二六时中， 但当作如是观，观至一念不生处，则外不见身，内不见心，身心寂然，了无一法，是时始知天夺子之假，实全子之真。

则子之至乐不待忘形而造乎极矣！

子但精进作如是观，一旦洞然，始信老人此语不妄。