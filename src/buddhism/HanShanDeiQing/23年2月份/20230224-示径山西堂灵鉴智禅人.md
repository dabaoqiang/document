---
title: 示径山西堂灵鉴智禅人
icon: note
category:
- 经典文化
tag:
- 法语
---

# 示径山西堂灵鉴智禅人

承教有言，一切法不生，我说刹那义，初生即有灭，不为愚者说。

古德云，悟无生者，方见刹那，然既悟无生，又何有刹那之可见，若见有刹那，则非悟无生。

今何云悟无生者，方见刹那，是则无生刹那，一耶异耶。

佛依不生说刹那，则非异矣。

祖师云，悟无生者，方见刹那，则无生刹那，又非一矣。

若离一异求之，则无生意亦系驴橛矣。

沩山云，今人一念顿了自心，名之为悟，即以所悟净除现业流识，是名为修，然流识者，谓微细生灭，即刹那心也，言悟后而修，则是悟而后见也，且悟后方见刹那，则前悟者非真无生明矣。

今参禅提话头，虽云着力，而微细生灭，流注潜行，如石压草，黯然不见，若不断生灭，如何得悟无生，若非无生，又何以敌生死，若悟而后见，则世尊依刹那而说无生，又为剩法矣。

西堂饱餐教义，今弃所习，单提向上一路，于此试定当看，但不可作义理和会，亦不可向意解中求，能于一念刹那中顿见无生，则佛祖鼻孔，一串穿却。
