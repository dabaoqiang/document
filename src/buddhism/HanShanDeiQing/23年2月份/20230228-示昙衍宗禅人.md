---
title: 示昙衍宗禅人
icon: note
category:
- 经典文化
tag:
- 法语
---

# 示昙衍宗禅人

宗禅人少游讲肆，习性相义，久之以不见自性，起疑参究。

有日，未有所入，遇老人至双径，拈香请益，因示之曰。

古人云，不贵子行履，只贵子见地。

所言行履者，趣进工夫也。

见地者，了达自心为行本也。

行本不明，则趣操失旨。

故参学之士，以见地为先，所言见地者，乃的信自心，本来清净了无一物，不独凡情，圣亦不立，但因无始无明，自蔽妙明，故起种种颠倒，妄想分别，造种种业。

譬如醒人无事，而忽于睡中，作种种梦，梦中苦乐等事，宛然现前，及至觉来求之，了不可得。

是谓无中生有。岂实法耶。

但痴人颠倒，执为实有，此乃见不彻也。

及佛出世说种种法，乃破梦之具耳。

亦无本也，而学佛法者，又执为己实有之法，此乃梦中增梦耳。

今参禅之法，无别妙诀，直是打破梦想颠倒，若了知本无，的信自心清净无物，则达妄想非有，了妄不有，则知佛法破妄想者，亦本非有。

佛法是药，妄想是病，若药病不立，则本体安然。

如此则知药病皆病，今参究所提古人无字公案，乃攻药病之药也。

是谓以毒去毒，若知本无物，则参之一字，又下一毒也。

岂可将此作𢆯妙会耶。

若不信自心，纵参亦是误服毒药。

禅人能信之乎，当于一法不立处参。
