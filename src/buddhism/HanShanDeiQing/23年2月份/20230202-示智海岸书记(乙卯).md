# 示智海岸书记(乙卯)

老人至五羊说法，一时法性弟子，与缁素，皈依者众，翕然可观，亦时节因缘也，未几时故多事，法会难集。

老人入曹溪，向在会者亦多退席，唯智海岸，修六逸，若惺炯，三人不离执侍，

及投老南岳，则岸逸二子，相随不舍，是感法乳情深，义至高也。

老人隐居湖东，不觉三载，居常极其淡薄，二子恬然，想陈蔡之从，不是过耳。

顷岸以师老归省，拈香请益，愿乞一语终身奉持，老人自念老矣，出世法缘，会合良难。

经云，如大海中一眼之龟，值浮木孔，岂易易哉。

嗟子行矣，应谛听之，

佛言一切众生皆证圆觉，是知佛性在人各各具足，不欠一毫，然诸众生，所以流浪生死，长劫轮回而不返者，

直以背觉合尘顺生死流，随逐魔网而不自知也，以不自知自觉，故枉受沉沦。

正似持珠乞丐，不知怀中本有如意之宝，弃之而甘受竛竮，以是之故，如来说为可怜愍者。

老人居常观子天性率直，忘机近道，但习气深厚，不能自持，往往苦被宿习所牵，一入魔罥，则浑身堕落苦不自知，

及猛然想起，即恨不能跳出生死，忙忙打叠修行，道缘未集，熟境现前，习气又发，不觉随波逐浪，及至回头照管，已经多时，

如此起起倒倒，依傍老人二十年来，毕竟己躬下生死大事，茫无归宿，此何以故。

葢有入道之资，而无坚忍不拔决定之志，故脚跟下站立不住，胸中多生恶觉恶习，不肯痛下毒手洗刷一番耳。

学道如此任情，不但今生不办，即千生万劫，终无成办之时也。

佛言，佛法难闻，知识难遇，今幸选知识闻正法，若当面错过，再出头来，知是几时，求如今日未可得也，

子今生幸遇老人，一向动定无恒，唯今相伴二年，喜子能忍苦，可谓坚志，今又告别，恐离老人，未必如今日也。

嗟予老矣，求再侍老人如今日，亦未可得也。

苟终身无成，岂不辜负此生一大事因缘耶！

子今行矣，所叮咛者，切勿再堕魔网，当坚持特操，不可久住王城。

若以二载忍苦之心，侍六祖如侍老人，信自心是佛一语，如信老人，将从前习气忍而不发，心心揩磨，念念省察，单提一句话头，咬定牙关，不可轻易放过，

如此拌尽此生，决志不改，是则不但不离老人一步，即与佛祖周旋，坐卧经行，不出道场之外也。

不唯不负老人，抑且不负自己。