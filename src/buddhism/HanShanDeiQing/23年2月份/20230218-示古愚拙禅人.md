---
title: 示古愚拙禅人
icon: note
category:
- 经典文化 
tag:
- 法语
---

# 示古愚拙禅人

古愚禅人，自浮梁来参金轮，请益做工夫。

老人因问，汝日用如何用心。

答云，作唯心观。

又问汝作观时，还见有境否。

答曰，到这里总不见有境。

老人曰，既不见有境，将什么唯心。

禅人曰，某甲只是不忘能。

老人曰，汝说唯心，是以知见做工夫，其实未达唯心境界。古德云，未达境唯心，起种种分别，达境唯心已，分别即不生。汝于现前境界，还生分别否。

若作观时，似乎忘境，逢缘依然分别，逐境生心，如此捺硬说唯心，终是不得实证。

纵是忘得前境，若执着唯心，则是不能忘心，乃忘所未忘能，故心境不得混融，是名智碍。

况未得忘境，强说唯心，以作实法者乎。

古德云，丝毫未透，如隔千山，直饶做到心境两忘，一法不立，犹知见边事，况以思惟心，作究竟想，岂不为自瞒者乎。

禅人今去南岳万峰深处，谛观水流风动，鸟语山光，触目盈耳，了无身心世界之相，打成一片。

只这唯心二字，亦须抛向十方世界外，更有事在，若堕唯心窠臼，依然无出头分。
