# 示颛愚衡禅人(丙辰)

向上一路，乃出家人本分事。

古人发足超方，只要究明此事。

近代以来，概不知出家为何事，安可望为古人乎。

颛愚衡禅人，初依五台空印大师，听习经论，久之遂尽屏去。

单提一念切究本分事，万里南询，过曹溪，谒老人请益，老人谓此事若不放下身心，苦功根究到水穷山尽处，终无下落。

纵到水穷山尽处，古人谓之静沉死水，又谓之玄妙窠窟。

若不回头转脑，则面前如铁壁银山相似，只是得力时，不是受用处。

古人用心，不是死到底，须是死中发活始得。

要在回机转位，所以道百尺竿头坐的人，虽然得入未为真，百尺竿头重进步，大千世界现全身。

学人到此，只索转身别行一路，方不被他作障碍。

禅人唯唯，作礼而别，乃就诛茆南岳，未几老人亦曳杖而至，询禅人则为病魔所挠，业经宝庆就医，老人闻之叹曰，禅门下衰，真实为生死的学人，最为难得。

今斯人而有斯疾，岂龙天厌薄法门乎，

丙辰春三月朔，风雨夜半，忽禅人冐雨冲泥而至，老人相见大喜曰，此岂病夫所能耶，覩其眉宇津津爽气，是知其疾已瘳八九，

因再拈香请益，老人特示之曰，子之病魔，乃子之大善知识，为助道因缘，

子知之乎，切以众生之病，病在有我，以执我故，一切烦恼众病以之而生，病生则苦必随之，

自古及今无有一人不病是者，唯知病病之人，不为病耳，且四大假合，聚必有散，纵使不病，何尝不病哉。

若了病不病者，则病不能病之矣。

子知今日之病，不知多生劫劫，病病至今日矣。

子若不了今日病，则从此已去，不知病之底止也。

子知生死之病，而不知要出生死之病，大有过于生死之病也。

夫何故！古人以参禅不出阴界，堕于识情窠臼，纵有妙悟，皆成我见，以执四大为我，病尚可医，今离四大复执有我，此病则医王束手，最难调治。

诸佛诸祖特特出世，单为治此一种膏肓之病，费尽多少心力，求肯服药而瘥者，几何人哉。

禅人身病已瘳，切不可被禅病侵也。

云门谓法身有两般病，其言透过法身，若法执不忘， 己见犹存，亦是病。

极言认执之病也，禅人将前所蕴一切玄言妙语，及参禅执守功勋，一齐唾却。

只到一点恶觉恶习不留，定不被他养成病根，直使佛祖无立脚处，

岂不见善财童子，南询百城，参五十三大善知识，各授一种法门，到头只落个与法界等，与虚空等。

何曾有实法系着耶！

又不见毗卢遮那，法身非身，而托普贤妙行为身，

普贤无行，但以众生之行为行，

故曰菩提所缘，缘苦众生，若无众生，则无菩提，此从上佛祖出世之真榜样。

老人因谓禅人四大病身，非病魔不能治，禅病刺心，非众生不能治。

从今日去，只将身如大地等，则病魔潜踪，心与众生等，则我见不立，我见不立，则禅病自消。

以心不自心，则本不生，不生则一法不立。

苟一法不立，又有何法而作知见障碍哉。

古人云，舍情易，舍法难。

禅人舍身即舍情，舍见即舍法，情法两忘，岂不为大无碍解脱之人哉！

嗟予老矣，再晤为难。

禅人勉之。