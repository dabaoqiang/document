---
title: 示袁大涂
icon: heart
category:
- 经典文化
tag:
- 推荐
---
# 示袁大涂

世之士绅有志向上留心学佛者，往往深思高举，远弃世故，效枯木头陀以为妙行，殊不知佛已痛呵此辈，谓之焦芽败种，言其不能涉俗利生。

此政先儒所指虗无寂灭者，吾佛早已不容矣。

佛教所贵在乎自利利他，乃名菩萨，梵语菩萨，此云大心众生，以其能入众生界，能断烦恼，故得此名。

菩萨舍世闲无可修之行，舍众生无断烦恼之具，所以菩萨资借众生，以断自性之烦恼。

如他山之石可以攻玉耳。

烦恼者乃贪瞋我爱见慢种种恶习，而为自性光明之障蔽，非世闲众生一切逆缘境界，不能磨砺以治断之。

如诗所云切磋琢磨者此也。

且佛制五戒，即儒之五常，

不杀，仁也。

不盗，义也。

不邪淫，礼也。

不饮酒，智也。

不妄语，信也。

但从佛口所说，言别而义同。

今人每发心愿，持佛戒，乃自脱略其五常，是知二五而不知十也。

又推禅定为上乘，以其能明心见性，而不知儒亦有之。

颜渊问仁，子曰，克己复礼为仁。 

己者，我执也，岂非先破我执为修禅之要，一日克己，天下归仁，岂非顿悟之妙。

以天下皆物与己，作对待障碍，若我执一破，则万物皆己，岂非归仁乃顿悟之效耶。

及直请其目，乃曰非礼勿视听言动，以所视听言动者，皆物而非礼，则我障也。

今言勿者，谓不被声色所转也。

于一切处不堕非礼，岂非入禅以戒为首耶！

但佛多就出世说，至其所行，原不离于世闲，即菩萨住世所行，亦不外此。

佛者觉也，能觉此心即名为佛，非离此净心之外，别求一佛也。

良由众生恶习障重，心难清净，故设念佛方便，求生净土法门，且曰心净则佛土净，是知念佛固净心之妙行也。

然念佛本为净心，苟念佛而其心不净，何取于念。

持戒而背五常，何取为戒！

袁生有志向道，结友同修净业，盖夙习善根所发，参见老人坚请授戒。

老人示之曰，戒本自性具足，若谛信老人之言，自净其心，则戒已受。禅已修，净土已入。

菩萨妙行世出世法，二利具足。

槩不出此，生其勉之。
