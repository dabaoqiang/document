# 示半偈闻禅人

禅人少习举子业，有出世志，四十弃妻子，礼紫柏老人之弟子果清湛公，祝发于归宗，归宗乃昔诸尊宿建法幢之禅窟。

有如来舍利在焉，是知禅人出家之缘胜，所居之地胜，第未发胜心耳。

归宗久废，紫柏大师过其地，惨然悲酸，见枯松半折斤斧，大师愍而呪土壅之，冀其重荣。

以卜道场之再建，不数年皮骨皆完，于是湛公毅然重兴。

遐迩闻之，莫不仰异景从，居士邢来慈，矢心唱导，又数年感，今上赐御藏以光名山，由是殿阁遂成。

而坚音长老，募造毗卢大像以奠安之，自此三宝已具其二，独僧宝未集，不足以扬法道耳。

禅人出家之八年，老人自南岳来游，礼舍利于金轮峰顶，覩其山川秀㧞，询恢复之艰难，殿阁虽成，禅居未就，犹然荒寂中也。

来慈固苦心护法，其力行乃吾徒事，若僧徒不勇往为之，则负建立之意，恐紫柏寂光有灵，定不瞑目也。

因是致恳劝发大众，而坚音与禅人为之纲领，禅人闻说，顿发胜心，普化大檀，庄严佛土，即荷锡出山，濵行请益，老人欲坚其愿力。乃欢喜而示之曰。

汝虽出家，然犹未闻出世之行，昔吾释迦本师，舍金轮王位，匿影雪山，六年苦行，以成正觉为人天师。

其实久远劫来，广修福慧，故曰三千大千世界，无有如芥子许，不是菩萨舍身命为众生处，至若施头目脑髓，如弃涕唾。

非一劫二劫，乃至无量劫来，世世生生如此苦行，方才博得相好身土，微妙庄严，即今末法弟子一钵盂饭，皆是如来身命骨血换来，留与儿孙受用，由是观之，吾徒出家，衣食现成安居受用，岂易消受哉。

苟不思报佛恩，体佛心，行佛行，理佛家事，则名虽出家，实资三途之苦具耳。

所谓体佛心者，大慈悲心是，行佛行者，忍辱心是，佛家事者，广行六度，成就二严，建立三宝，宏扬法化是，若不如此，非佛弟子，是为贼人，盗佛袈裟自滋苦本，如此出家有何利益。

所言福慧二严者，以志悟般若种子，了达自心，妙契佛心，此名为慧。

广修檀度庄严，成就众生，此名为福，故曰，福慧两足，称二足尊。

故今劝禅人第一要志求般若，了悟自心，以出生死之苦海，次要广行众行，普化十方庄严佛土，以成净土之净业，除此二行，无可修者。然佛言教化众生，即是庄严佛土，以大地众生没溺贪欲苦海，毕造生死苦业，长劫沉沦，无由自出，故感三界三途之苦具。

所赖三宝为福田，以种般若之种子，以为他世自受用之因缘，然须必假僧宝以开导。

故吾徒佛子，能化一人发胜心，破悭贪，则一人净自心，严一人之佛土，化多人则严多人之佛土。

苟能化大地使人人发心，则圆成人人之佛土，是则转秽土成净土，变苦具为乐具，岂不为最上殊胜之妙行哉。

禅人行矣，执老人片言以往，便是豪杰之士，顿发广大之心，如广额屠儿，放下屠刀，便作佛事。

亦如八岁龙女献珠之顷，即证菩提，自有能破悭囊，扣挥粪土，成汝愿力者。

禅人勉旃，万无怠惰。
