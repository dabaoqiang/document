# 示佛岭乾首座刺血书华严经

余昔居东海那罗延窟，禅人自五台来谒。

及余度岭之五羊，复从匡山来，慰余于瘴乡。

余乍见如隔世亲，因观人閒梦幻如此，乃于诸来弟子辈，结夏垒壁閒。

及解制日，乾作礼白云，某将归东林，寻远公之芳躅，效莲社之清修，且愿刺血手书华严大经。

以为庄严佛土之淨业，愿乞一言开示。

余曰，佛子谛听

尔以何为大经？以何为淨业？

尔以书写纸墨为经乎？语言文字为经乎?

以运动折旋为淨业乎，以点画分布为淨业乎？

若以书写纸墨为经，则市肆案牍无非大经。

若以语言文字为经，则谈呼戏笑世俗文字无非妙理。

斯则本无欠缺，又何庸书。

若以运动折旋为淨业，则日用寻常咳唾掉臂，无非观音入理之圆通。

若以点画分布为淨业，则迎宾待客，举筯拈匙，无非普贤之妙行。

如是则本自具足，又何别求？

捨此而言法行，是犹知二五而不知十也。

虽然尽十方是常寂光，元无明昧，

极法界是清淨土，本没精麤。

森罗万象，皆海印之灵文鳞甲羽毛。

尽法身之真体，猿吟鸟噪，皆谈不二之圆音。

雨施云行，尽显神通之妙用。

如是则无背向，无去来，无取捨，无始终，

三际为之不迁，十世圆成一念。

此法界无尽藏也。

尔欲于无尽藏中，徒以区区生灭心行，指色相庄严为法行，求淨土之真因者，是以牛粪为栴檀，鱼目为意珠也。

况一字法门，海墨书而不尽。

尔欲以有限之四大，涓滴之身血，刹那之光阴，而欲写无尽之真经，作难思之佛事，是犹点染虗空，扪摸电影也！

尔其参之，如其未然，试向五老峰头，谛观山色湖光，听鸟语溪声。

与毗卢老子坐普光明殿，与十方无尽身云，刹尘海会。

说法界普照修多罗时，有何差别。

参参。