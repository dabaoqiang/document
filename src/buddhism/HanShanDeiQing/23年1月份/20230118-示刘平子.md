# 示刘平子

向道不难，而难于发心。

道不难学，而难于外求。

道不难会，而难于拣择。

道不难入，而难于自足。

道不难悟，而难于求𤣥。

学道之士，于此一一勘破，不被人瞒，心旷神怡。翛然独步，此之谓𤣥通之士也。

性相近，习相远。此语直示千古修行捷径，吾人苟知自性本近，唯因习而远，顿能把断要津，内习不容出，外习不容入，两头坐断。中闲自孤，自孤处，正谓如有所立卓尔，若到卓尔独存之地，则性自复。

子舆有言，学问之道无他，求其放心而已矣。虽然亦有心未尝不求，而问学不明者，何也？病在不放之放，求而不求。依稀仿佛，视之为匹似闲耳，

苟知不放之放，则自不放，求之无求，则为真求。子舆氏见性明心，单传直指处，唯此而已，有志向道。以此为准。

道在日用而不知，道在目前而不见，以知日用而不知道，见目前而不见道。

非道远人，人自远耳，故曰道在目前不是目前，法亦不离目前，非耳目之所到。

苟能透过目前，逆顺关头，毁誉境上，不被牵绊，横身直过，如此用心，则圣人不在三代，今古不离一念矣。

有志向道，初发心时，便从此入。