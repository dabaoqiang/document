# 示优婆塞王伯选

古人多称尘劳中人，有志向上，求出生死，谓之火里生莲，以其真难得也。

以一切众生无量劫来，躭湎五欲，为烦恼火烧，日夜炽然，未曾一念回光，暂得清凉，直至如今，能于烈𦦨丛中，猛地回头，顿思出路。岂非莲花生于火内也！

伯选闽人，来贾于粤，参礼老人求出离法。

老人怜之，为授五戒，开示念佛法门，专心净土。

经云，心净则佛土净，以吾人自心是佛，唯心是土，净秽不二，心佛一如，如是观察，作如是念，念念熏修，一心清净，光明映发，十方莲华佛土，皎然在前，

何但火宅生莲而已哉。