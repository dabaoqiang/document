# 示刘仲安(癸丑冬)

予居五羊，一时从游者众，覩刘子，骨刚气浑，谓夙具般若缘种器近于道，予将有南岳之行，刘子送于舟中，特请益曰，

弟子道心什切，但为宿习浓厚，妄想缠绕，不能直逃向上，望师指示。

老人谓曰，子知妄想，则妄想自不能缠绕矣，既称妄想则本无实体，譬如空花，安能结空果耶，

由子不达妄想本无，认作实法，与作对待，念念与之打交滚，绝无一念休歇之时，斯则但以妄想为主，而当人本体为之埋没，所以见造道之难耳。

岂不见僧问古德云，妄想不停时如何，德云妄想不恶。

六祖于黄梅会下，刚只道得个本来无一物。

子从今日用做工夫，只将本来无一句作话头，二六时中，切切参究，但看妄想起处，切莫随他流转，当下一拶，自然埽踪灭迹矣。