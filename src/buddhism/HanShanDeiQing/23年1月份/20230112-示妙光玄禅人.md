---
title: 示妙光玄禅人
icon: heart
category:
- 经典文化
---

# 示妙光玄禅人

入道因缘，门路各别。

但随夙习般若种性，浅深不一。

有先顿弃文字，单提古德机缘话头而悟入者。

有先从教中亲习种种修行妙门，而后抛却杂毒，专依观行而悟入者，

如永嘉大师，于天台止观，顿见自心，如观掌果，及见曹溪，如脱索师子，

老卢极尽神力，刚道得个如是如是而已，此即从上知识第一个样子也。

玄禅人历遍诸方，久依讲肆，于佛乘教眼，已窥一班，若即其所窥，苟能刬去一切知见，文字习气，于离文字外，佛祖向上一路，单提力究，日夜参求，参到佛未出世，祖未西来，一着冷地，向自己胸中忽然迸出，如冷灰豆𪹼。

是时方信一切诸法不出自心，转一切山河大地草芥尘毛皆为自己，

如此任运，随宜作法施因缘，是则名为开甘露门，向佛祖顶𩕳上行也。

若心志狭劣，将口头残茶剩饭，当作无上妙味。

如此自捄不了，又安敢言佛法知见乎。