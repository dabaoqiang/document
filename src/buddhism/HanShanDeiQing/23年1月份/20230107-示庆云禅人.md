# 示庆云禅人

出家儿要明大事，

第一，要真实为生死心切。

第二，要发决定出生死志。

第三，要拌一生至死不变之节。

第四，要真知世闲是苦，极生厌离。

第五。要亲近绝胜知识，具正知见，时时参请，承顺教诲，如教而行，精勤弗懈。

不为五欲烦恼遮障，不为恶习所使。

不为恶友所移，不为恶缘所夺，不以根钝自生退屈。

如是发心，如是趋造。

久久纯熟，自然与本所愿求，函葢相合。

纵今生不能了悟，明见自心。

即百劫千生，亦以今日为最初因地也。

若不如是，但以狭劣知见，輭暖习气，因循宴安，而欲以口头禅，狂妄心，秽浊气，邪见根，

将为出家正业，以此望出苦海，是犹适越而之燕，却步而求前也。

嗟嗟！末法正信者稀，禅人既知所向，当审知本心，以真实决定为第一义也。

勉之勉之。
