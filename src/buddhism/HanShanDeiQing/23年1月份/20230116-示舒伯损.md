# 示舒伯损

舒生伯损，有志于道，请益，因示之曰。

老氏有言，为学日益，为道日损，损之又损，以至于无为。

学者增长知见，以当进益，殊不知，知见增而我见胜，我见胜则气益骄，气益骄则情愈荡，情荡则欲炽而性昏矣。

性昏而道转远，是故为道者，以损为益也。

吾人性本清净，了无一物，所谓纤尘不立性之体也。

由是习染浓厚，发而为贪为瞋为痴为慢，故纵情物欲，物欲厚而性日昏，所谓有余之害也。

今之为道者但损其有余，以复性之所不足，性体若足则道日光，由是发之，而为忠为孝为仁为义，推而广之，以治天下国家，则其利溥而德大。

以致功名于不朽者，皆损之之益也。

故在易卦损上益下曰益，损下益上曰损，苟不自知所损，徒以增长知见为学，则损益倒置，又何能以尽性哉，

是故志道者损之为贵。