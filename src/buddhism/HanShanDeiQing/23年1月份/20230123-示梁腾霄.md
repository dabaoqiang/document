# 示梁腾霄

士君子处世，当其未遇，靡不志愿匡主庇民，建不朽之事业。

至一登仕籍，但务立名为心，忘其所以为功，久则渐染时俗，心神浑浊，不觉流入富贵之途。甚则名亦无所顾忌。

究其初心，不可得矣。

何也，以最初志愿，不从根本实际中来，第为浮慕妄想而已。

原非坚固不拔之志，安能立不朽之业哉。

梁生腾霄，骨刚气逸，大非风尘中人。

每从予游，闻一字一句，未尝不惊心惕虑，闲尝请益。

予谓学者，固当求志于道德，凡志于道德者，必先究吾人根本实际，要从真性流出，此真性至广至大，光明清净，荡绝纤尘，此吾性之体。所谓仁也。

此体之中，一尘不立，但有一念妄想，即属有我，有我则与物对，物我既分，人我两立，人我既立，则大同之体昏塞，不得为仁矣。

本体昏塞，则诸妄皆作，纵有功名之志，皆从妄想发挥，凡有作为，皆非真实，根本既妄，则脚跟不稳。

由是一入世缘，顿染流俗宜矣，梁生从今，当做自性工夫，从实际参究，傥于自性未能的究根本，但将六祖不思善，不思恶，正与么时，如何是上座本来面目话头，蕴在胸中，二六时中切切参究，参到一念不生处，忽然识得本来面目，方见老卢不吾欺也。