# 示小师德宗

尔自从老人游，二十余年。

不独执事辛勤，即罹患难，走瘴乡，已三度矣。

前已遣尔归家山，事师长。

尔狂心不歇，复为予来。

今闻尔师已作故物，尔竟不能生执巾瓶，死启手足。

是可以称弟子乎？

尔今即归，不思何以报师恩于冥冥乎？

古人参师访友，端为成办道业。

尔今从师二十余年，道业何在？

古人羞见父母师友，尔道业无成，幸尔无父母师友，无寄羞地矣。

祖师云，众生与佛无别，但众生多习气，佛祖清净无垢耳。

尔事善知识，亲闻训诲，年亦老矣，尚然悠悠如此，竟不知此去。

他时后日，又何面目见老僧乎，

万一老僧如尔父母，恐尔此生亦无寄羞地也。

念尔忠肝义胆，不减古人，昨读达观大师语，以田光比尔，如此则老僧何以报平生乎。

所谓诸供养中，以法为最，今别复以此作供养以酬生平。

尔其再无忘今日重别之言，

临歧执手。叮咛珍重。
