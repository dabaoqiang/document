# 示寂觉禅人礼普陀

寂觉禅人，将东礼普陀，乞一语为行脚重。

老人示之曰，古人出家，特为生死大事，故操方行脚，参访善知识，登山涉水，必至发明彻悟而后已。

今出家者，空负行脚之名，今年五台峨嵋，明年普陀伏牛，口口为朝名山，随喜道场，其实不知名山为何物，道场为何事，且不知何人为善知识，只记山水之高深，丛林粥饭之精粗而已，走遍天下，更无一语归家山，可不悲哉！

南海无涯，乃生死苦海之波流也。

普陀山色，乃大士法身常住也。

海振潮音，乃大士普门说法也。

禅人果能度生死海，覩大士于普门，听法音于海崖，返闻自性，不须出门一步，何必待至普陀而后见，其或未然，悠悠道路，虗往虗来，即大士现在顶门，亦不能为汝拔生死业根也。

禅人自定当看，若大士有何言句，归来当为举似老人，慎勿虗费草鞋钱也。