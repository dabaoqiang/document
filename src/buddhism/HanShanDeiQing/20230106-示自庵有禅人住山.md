# 示自庵有禅人住山

佛言一切众生，流浪生死，皆是妄想颠倒以为根本，颠倒想灭，肯心自许，便是了生
死出苦海的时节也。

妄想不休，生死难出。

故云，狂心不歇，歇即菩提。

吾人果能顿歇狂心，便是出三界，破魔军，露地而坐，称为无事道人。

铁面阎罗老子，纵有狠心毒手，亦无打算摸索处。

往来纵横，自由自在。

一大解脱人，恁麽时节即唤成佛作祖，亦不耐听。

又肯向厕溷中，与痴蝇作队，偷腥扑臭耶！

十方世界，皆成淨土，以大圆觉，为我伽蓝，身心充满其中，与十方诸佛把臂共游。

得大自在，此则庵即是自，自即是庵，庵即是山，山即是人。

无内无外，无彼无此。

恁麽则住无所住，行无所行，修无所修，方称自庵。

若养嬾痴睡，三生六十劫祇为他人作奴郎耳。

思之思之。
