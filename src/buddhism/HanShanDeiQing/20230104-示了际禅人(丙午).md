# 示了际禅人(丙午)
 
予中兴曹溪，重修宝林禅堂，以接纳四来。

时量禅人发愿行乞以供大众。

当结制初，禅人拈香请益。

予因示之曰，

诸佛利生妙行，原非一种。

菩萨成佛妙门，本非一路。

昔维摩大士，以一鉢饭而为佛事，三万二千有量之众，食其食者皆入律行，且道至今
鉢盂仍旧，香饭如常。

食之者律行何居，持米者神通何在，若于此透得，正所谓于食等者于法亦等。

若透不得，更须参访知识，决择疑情，直至不疑之地，始与本地少分相应，

其或未然， 未免随波逐浪，所以僧参赵州，乃云学人乍入丛林，乞师指示。

州云，喫粥也未，僧云，喫也，州云，洗鉢盂去，其僧有省。

禅人若于赵州说处，者僧省处会得。

便与维摩方丈中诸上善人，把臂共行去也。
