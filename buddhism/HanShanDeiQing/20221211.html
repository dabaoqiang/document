<!DOCTYPE html>
<html lang="zh-CN" data-theme="light">
  <head>
    <meta charset="utf-8" />
    <meta name="viewport" content="width=device-width,initial-scale=1" />
    <meta name="generator" content="VuePress 2.0.0-beta.59" />
    <meta name="theme" content="VuePress Theme Hope" />
    <meta property="og:url" content="https://github.com/dabaoqiang/document.git/document/buddhism/HanShanDeiQing/20221211.html"><meta property="og:site_name" content="学习汇总"><meta property="og:title" content="示洞闻乘禅人"><meta property="og:description" content="洞闻法乘。夙负上根。初脱尘缘。遇水潦鹤。顷觉其非。遂弃去。 入天目山。与性融首座辈。结庵居之。切磋己躬下事。 坚忍数载。复参达观禅师。亲近有日。以厌喧求寂之念未忘。遂辞去。隐于罗溪。 兹特谒老人于瘴乡。求心地法门。 老人遵梵网经。为授金刚宝戒。乘五体投地。如泰山崩。为法之勤。一至于此。 老人以久饮瘴烟。四大违损。乃闭关却迹。习静以休。乘亦礼拜归山。请授..."><meta property="og:type" content="article"><meta property="og:updated_time" content="2022-12-25T02:34:41.000Z"><meta property="og:locale" content="zh-CN"><meta property="article:modified_time" content="2022-12-25T02:34:41.000Z"><title>示洞闻乘禅人 | 学习汇总</title><meta name="description" content="洞闻法乘。夙负上根。初脱尘缘。遇水潦鹤。顷觉其非。遂弃去。 入天目山。与性融首座辈。结庵居之。切磋己躬下事。 坚忍数载。复参达观禅师。亲近有日。以厌喧求寂之念未忘。遂辞去。隐于罗溪。 兹特谒老人于瘴乡。求心地法门。 老人遵梵网经。为授金刚宝戒。乘五体投地。如泰山崩。为法之勤。一至于此。 老人以久饮瘴烟。四大违损。乃闭关却迹。习静以休。乘亦礼拜归山。请授...">
    <style>
      :root {
        --bg-color: #fff;
      }

      html[data-theme="dark"] {
        --bg-color: #1d2025;
      }

      html,
      body {
        background: var(--bg-color);
      }
    </style>
    <script>
      const userMode = localStorage.getItem("vuepress-theme-hope-scheme");
      const systemDarkMode =
        window.matchMedia &&
        window.matchMedia("(prefers-color-scheme: dark)").matches;

      if (userMode === "dark" || (userMode !== "light" && systemDarkMode)) {
        document.querySelector("html").setAttribute("data-theme", "dark");
      }
    </script>
    <link rel="preload" href="/document/assets/style-9ab4ac51.css" as="style"><link rel="stylesheet" href="/document/assets/style-9ab4ac51.css">
    <link rel="modulepreload" href="/document/assets/app-cfd751f5.js"><link rel="modulepreload" href="/document/assets/framework-c783cf0c.js"><link rel="modulepreload" href="/document/assets/20221211.html-2cccd7bc.js"><link rel="modulepreload" href="/document/assets/20221211.html-b46a993e.js">
  </head>
  <body>
    <div id="app"><!--[--><!--[--><!--[--><span tabindex="-1"></span><a href="#main-content" class="skip-link sr-only">跳至主要內容</a><!--]--><div class="theme-container has-toc"><!--[--><!--[--><header class="navbar"><div class="navbar-left"><button class="toggle-sidebar-button" title="Toggle Sidebar"><span class="icon"></span></button><!--[--><!----><!--]--><a href="/document/" class="brand"><img class="logo" src="/document/logo.svg" alt="学习汇总"><!----><span class="site-name hide-in-pad">学习汇总</span></a><!--[--><!----><!--]--></div><div class="navbar-center"><!--[--><!----><!--]--><nav class="nav-links"><div class="nav-item hide-in-mobile"><a href="/document/" class="nav-link" aria-label="项目主页"><span class="icon iconfont icon-home"></span>项目主页<!----></a></div><div class="nav-item hide-in-mobile"><a href="/document/demo/" class="nav-link" aria-label="案例"><span class="icon iconfont icon-discover"></span>案例<!----></a></div><div class="nav-item hide-in-mobile"><a href="/document/buddhism/" class="nav-link active" aria-label="释家"><span class="icon iconfont icon-creative"></span>释家<!----></a></div><div class="nav-item hide-in-mobile"><a href="/document/dao/" class="nav-link" aria-label="道家"><span class="icon iconfont icon-creative"></span>道家<!----></a></div><div class="nav-item hide-in-mobile"><a href="/document/java/" class="nav-link" aria-label="java"><span class="icon iconfont icon-creative"></span>java<!----></a></div></nav><!--[--><!----><!--]--></div><div class="navbar-right"><!--[--><!----><!--]--><!----><div class="nav-item"><a class="repo-link" href="https://github.com/dabaoqiang/document.git" target="_blank" rel="noopener noreferrer" aria-label="GitHub"><svg xmlns="http://www.w3.org/2000/svg" class="icon github-icon" viewBox="0 0 1024 1024" fill="currentColor" aria-label="github icon" style="width:1.25rem;height:1.25rem;vertical-align:middle;"><path d="M511.957 21.333C241.024 21.333 21.333 240.981 21.333 512c0 216.832 140.544 400.725 335.574 465.664 24.49 4.395 32.256-10.07 32.256-23.083 0-11.69.256-44.245 0-85.205-136.448 29.61-164.736-64.64-164.736-64.64-22.315-56.704-54.4-71.765-54.4-71.765-44.587-30.464 3.285-29.824 3.285-29.824 49.195 3.413 75.179 50.517 75.179 50.517 43.776 75.008 114.816 53.333 142.762 40.79 4.523-31.66 17.152-53.377 31.19-65.537-108.971-12.458-223.488-54.485-223.488-242.602 0-53.547 19.114-97.323 50.517-131.67-5.035-12.33-21.93-62.293 4.779-129.834 0 0 41.258-13.184 134.912 50.346a469.803 469.803 0 0 1 122.88-16.554c41.642.213 83.626 5.632 122.88 16.554 93.653-63.488 134.784-50.346 134.784-50.346 26.752 67.541 9.898 117.504 4.864 129.834 31.402 34.347 50.474 78.123 50.474 131.67 0 188.586-114.73 230.016-224.042 242.09 17.578 15.232 33.578 44.672 33.578 90.454v135.85c0 13.142 7.936 27.606 32.854 22.87C862.25 912.597 1002.667 728.747 1002.667 512c0-271.019-219.648-490.667-490.71-490.667z"></path></svg></a></div><div class="nav-item hide-in-mobile"><button class="outlook-button" tabindex="-1" ariahidden="true"><svg xmlns="http://www.w3.org/2000/svg" class="icon outlook-icon" viewBox="0 0 1024 1024" fill="currentColor" aria-label="outlook icon"><path d="M224 800c0 9.6 3.2 44.8 6.4 54.4 6.4 48-48 76.8-48 76.8s80 41.6 147.2 0 134.4-134.4 38.4-195.2c-22.4-12.8-41.6-19.2-57.6-19.2C259.2 716.8 227.2 761.6 224 800zM560 675.2l-32 51.2c-51.2 51.2-83.2 32-83.2 32 25.6 67.2 0 112-12.8 128 25.6 6.4 51.2 9.6 80 9.6 54.4 0 102.4-9.6 150.4-32l0 0c3.2 0 3.2-3.2 3.2-3.2 22.4-16 12.8-35.2 6.4-44.8-9.6-12.8-12.8-25.6-12.8-41.6 0-54.4 60.8-99.2 137.6-99.2 6.4 0 12.8 0 22.4 0 12.8 0 38.4 9.6 48-25.6 0-3.2 0-3.2 3.2-6.4 0-3.2 3.2-6.4 3.2-6.4 6.4-16 6.4-16 6.4-19.2 9.6-35.2 16-73.6 16-115.2 0-105.6-41.6-198.4-108.8-268.8C704 396.8 560 675.2 560 675.2zM224 419.2c0-28.8 22.4-51.2 51.2-51.2 28.8 0 51.2 22.4 51.2 51.2 0 28.8-22.4 51.2-51.2 51.2C246.4 470.4 224 448 224 419.2zM320 284.8c0-22.4 19.2-41.6 41.6-41.6 22.4 0 41.6 19.2 41.6 41.6 0 22.4-19.2 41.6-41.6 41.6C339.2 326.4 320 307.2 320 284.8zM457.6 208c0-12.8 12.8-25.6 25.6-25.6 12.8 0 25.6 12.8 25.6 25.6 0 12.8-12.8 25.6-25.6 25.6C470.4 233.6 457.6 220.8 457.6 208zM128 505.6C128 592 153.6 672 201.6 736c28.8-60.8 112-60.8 124.8-60.8-16-51.2 16-99.2 16-99.2l316.8-422.4c-48-19.2-99.2-32-150.4-32C297.6 118.4 128 291.2 128 505.6zM764.8 86.4c-22.4 19.2-390.4 518.4-390.4 518.4-22.4 28.8-12.8 76.8 22.4 99.2l9.6 6.4c35.2 22.4 80 12.8 99.2-25.6 0 0 6.4-12.8 9.6-19.2 54.4-105.6 275.2-524.8 288-553.6 6.4-19.2-3.2-32-19.2-32C777.6 76.8 771.2 80 764.8 86.4z"></path></svg><div class="outlook-dropdown"><!----></div></button></div><!----><!--[--><!----><!--]--><button class="toggle-navbar-button" aria-label="Toggle Navbar" aria-expanded="false" aria-controls="nav-screen"><span class="button-container"><span class="button-top"></span><span class="button-middle"></span><span class="button-bottom"></span></span></button></div></header><!----><!--]--><!----><div class="toggle-sidebar-wrapper"><span class="arrow left"></span></div><aside class="sidebar"><!--[--><!----><!--]--><ul class="sidebar-links"><li><!--[--><a href="/document/buddhism/" class="nav-link sidebar-link sidebar-page" aria-label="释家"><span class="icon iconfont icon-discover"></span>释家<!----></a><ul class="sidebar-sub-headers"></ul><!--]--></li><li><section class="sidebar-group"><button class="sidebar-heading clickable active"><span class="icon iconfont icon-discover"></span><a href="/document/buddhism/HanShanDeiQing/" class="title">憨山德清</a><span class="arrow down"></span></button><ul class="sidebar-links"><li><!--[--><a href="/document/buddhism/HanShanDeiQing/20221208.html" class="nav-link sidebar-link sidebar-page" aria-label="答郑昆岩中丞"><!---->答郑昆岩中丞<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221209.html" class="nav-link sidebar-link sidebar-page" aria-label="示无生禄禅人(乙未夏日在圜中说)"><!---->示无生禄禅人(乙未夏日在圜中说)<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221210.html" class="nav-link sidebar-link sidebar-page" aria-label="示优婆塞结念佛社"><!---->示优婆塞结念佛社<!----></a><ul class="sidebar-sub-headers"></ul><!--]--></li><li><!--[--><a aria-current="page" href="/document/buddhism/HanShanDeiQing/20221211.html" class="router-link-active router-link-exact-active nav-link active sidebar-link sidebar-page active" aria-label="示洞闻乘禅人"><!---->示洞闻乘禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221212.html" class="nav-link sidebar-link sidebar-page" aria-label="促小师大义归家山侍养"><!---->促小师大义归家山侍养<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221213.html" class="nav-link sidebar-link sidebar-page" aria-label="示无隐桂禅人"><!---->示无隐桂禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221214.html" class="nav-link sidebar-link sidebar-page" aria-label="将之雷阳舟中示奇侍者"><!---->将之雷阳舟中示奇侍者<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221215.html" class="nav-link sidebar-link sidebar-page" aria-label="示真遇禅人"><!---->示真遇禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221216.html" class="nav-link sidebar-link sidebar-page" aria-label="示优婆塞易真潭"><!---->示优婆塞易真潭<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221217.html" class="nav-link sidebar-link sidebar-page" aria-label="示本淨贵禅人"><!---->示本淨贵禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221218.html" class="nav-link sidebar-link sidebar-page" aria-label="示法锦禅人"><!---->示法锦禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221219.html" class="nav-link sidebar-link sidebar-page" aria-label="示性湻禅人"><!---->示性湻禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221223.html" class="nav-link sidebar-link sidebar-page" aria-label="示曾生六符(壬寅)"><!---->示曾生六符(壬寅)<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221224.html" class="nav-link sidebar-link sidebar-page" aria-label="示赞侍者"><!---->示赞侍者<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221225.html" class="nav-link sidebar-link sidebar-page" aria-label="示舒中安禅人住山"><!---->示舒中安禅人住山<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221226-%E7%A4%BA%E6%9E%81%E7%A6%85%E4%BA%BA(%E8%BE%9B%E4%B8%91).html" class="nav-link sidebar-link sidebar-page" aria-label="示极禅人(辛丑)"><!---->示极禅人(辛丑)<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/20221227-%E7%A4%BA%E5%AE%97%E8%BF%9C%E7%A6%85%E4%BA%BA%E4%BD%8F%E5%B1%B1.html" class="nav-link sidebar-link sidebar-page" aria-label="示宗远禅人住山"><!---->示宗远禅人住山<!----></a><ul class="sidebar-sub-headers"></ul><!--]--></li></ul></section></li></ul><!--[--><!----><!--]--></aside><!--[--><main class="page" id="main-content"><!--[--><!----><nav class="breadcrumb disable"></nav><div class="page-title"><h1><!---->示洞闻乘禅人</h1><div class="page-info"><span class="author-info" aria-label="作者🖊" data-balloon-pos="down"><svg xmlns="http://www.w3.org/2000/svg" class="icon author-icon" viewBox="0 0 1024 1024" fill="currentColor" aria-label="author icon"><path d="M649.6 633.6c86.4-48 147.2-144 147.2-249.6 0-160-128-288-288-288s-288 128-288 288c0 108.8 57.6 201.6 147.2 249.6-121.6 48-214.4 153.6-240 288-3.2 9.6 0 19.2 6.4 25.6 3.2 9.6 12.8 12.8 22.4 12.8h704c9.6 0 19.2-3.2 25.6-12.8 6.4-6.4 9.6-16 6.4-25.6-25.6-134.4-121.6-240-243.2-288z"></path></svg><span><a class="author-item" href="https://github.com/dabaoqiang/document.git" target="_blank" rel="noopener noreferrer">Mr.Dabaoqiang</a></span><span property="author" content="Mr.Dabaoqiang"></span></span><!----><span class="date-info" aria-label="写作日期📅" data-balloon-pos="down"><svg xmlns="http://www.w3.org/2000/svg" class="icon calendar-icon" viewBox="0 0 1024 1024" fill="currentColor" aria-label="calendar icon"><path d="M716.4 110.137c0-18.753-14.72-33.473-33.472-33.473-18.753 0-33.473 14.72-33.473 33.473v33.473h66.993v-33.473zm-334.87 0c0-18.753-14.72-33.473-33.473-33.473s-33.52 14.72-33.52 33.473v33.473h66.993v-33.473zm468.81 33.52H716.4v100.465c0 18.753-14.72 33.473-33.472 33.473a33.145 33.145 0 01-33.473-33.473V143.657H381.53v100.465c0 18.753-14.72 33.473-33.473 33.473a33.145 33.145 0 01-33.473-33.473V143.657H180.6A134.314 134.314 0 0046.66 277.595v535.756A134.314 134.314 0 00180.6 947.289h669.74a134.36 134.36 0 00133.94-133.938V277.595a134.314 134.314 0 00-133.94-133.938zm33.473 267.877H147.126a33.145 33.145 0 01-33.473-33.473c0-18.752 14.72-33.473 33.473-33.473h736.687c18.752 0 33.472 14.72 33.472 33.473a33.145 33.145 0 01-33.472 33.473z"></path></svg><span><!----></span><meta property="datePublished" content="2022-12-25T02:34:41.000Z"></span><!----><!----><span class="reading-time-info" aria-label="阅读时间⌛" data-balloon-pos="down"><svg xmlns="http://www.w3.org/2000/svg" class="icon timer-icon" viewBox="0 0 1024 1024" fill="currentColor" aria-label="timer icon"><path d="M799.387 122.15c4.402-2.978 7.38-7.897 7.38-13.463v-1.165c0-8.933-7.38-16.312-16.312-16.312H256.33c-8.933 0-16.311 7.38-16.311 16.312v1.165c0 5.825 2.977 10.874 7.637 13.592 4.143 194.44 97.22 354.963 220.201 392.763-122.204 37.542-214.893 196.511-220.2 389.397-4.661 5.049-7.638 11.651-7.638 19.03v5.825h566.49v-5.825c0-7.379-2.849-13.981-7.509-18.9-5.049-193.016-97.867-351.985-220.2-389.527 123.24-37.67 216.446-198.453 220.588-392.892zM531.16 450.445v352.632c117.674 1.553 211.787 40.778 211.787 88.676H304.097c0-48.286 95.149-87.382 213.728-88.676V450.445c-93.077-3.107-167.901-81.297-167.901-177.093 0-8.803 6.99-15.793 15.793-15.793 8.803 0 15.794 6.99 15.794 15.793 0 80.261 63.69 145.635 142.01 145.635s142.011-65.374 142.011-145.635c0-8.803 6.99-15.793 15.794-15.793s15.793 6.99 15.793 15.793c0 95.019-73.789 172.82-165.96 177.093z"></path></svg><span>大约 3 分钟</span><meta property="timeRequired" content="PT3M"></span></div><hr></div><!----><!----><div class="theme-hope-content"><h1 id="示洞闻乘禅人" tabindex="-1"><a class="header-anchor" href="#示洞闻乘禅人" aria-hidden="true">#</a> 示洞闻乘禅人</h1><p>洞闻法乘。夙负上根。初脱尘缘。遇水潦鹤。顷觉其非。遂弃去。</p><p>入天目山。与性融首座辈。结庵居之。切磋己躬下事。</p><p>坚忍数载。复参达观禅师。亲近有日。以厌喧求寂之念未忘。遂辞去。隐于罗溪。</p><p>兹特谒老人于瘴乡。求心地法门。</p><p>老人遵梵网经。为授金刚宝戒。乘五体投地。如泰山崩。为法之勤。一至于此。</p><p>老人以久饮瘴烟。四大违损。乃闭关却迹。习静以休。乘亦礼拜归山。请授戒法。</p><p>因示之曰。三世诸佛。历代祖师。与一切众生鳞介羽毛。乃至地狱三途。以极空散销沉。靡不眉毛厮结。不隔纤毫。其所同者。金刚心地。所异者情。想爱憎耳。</p><p>由佛祖善用其心。故转秽邦成淨土。化刀山为宝林。即剧苦辛酸。皆为极乐真境。此无他术。</p><p>盖于此心中情想不生。爱憎无寄。譬如淨目。彻见晴空。又何颠倒幻华。自生起灭哉。众生返此。无怪乎种种颠倒。自取其咎耳。</p><p>佛祖怜愍此辈。特特出世一番。并无剩法与人。不过直指此心。令一切众生。当下知归。</p><p>故毗卢老子。初坐菩提场。亦不过宣明过去十方三世诸佛此戒法耳。</p><p>千华台上。叶叶释迦。亦不过禀明诸佛此心。宣传此戒法。</p><p>即四十九年摇唇鼓舌。波波挈挈。为人委曲周旋者。亦不过普令众生。信受此戒法。</p><p>及至末后拈花。天人瞪目而不知者。亦只迷此心戒耳。金色头陀。破颜微笑。乃至二十八传。</p><p>递代授手。达磨西来。神光立雪。无言无说。</p><p>盖亦分明直指此心戒耳。展转六传。至老卢俗汉子。柴担下闻金刚经云。应无所住而生其心。盖乃顿悟此戒。</p><p>不从人得。不因师授。性自具足者也。</p><p>又更有何奇特哉。及至黄梅印正。即解道本来无一物。何处惹尘埃。因此黄梅老人。亦不柰伊何。只得无语归方丈。即三更密付。大似乌豆换人眼睛。岂此外更有奇特哉。</p><p>从此儿孙满目。遍满寰中。得之者死。失之者生。</p><p>千七百人。鼓簧播弄。亦不过递相发明此心地法门。岂此心外别求妙悟耶。</p><p>若离此外别求。即堕外道邪径。</p><p>故梵网经。云卢舍那佛心地。初发心中所诵。一名戒光明金刚宝戒。是一切佛本源。一切菩萨本源。佛性种子。</p><p>一切众生皆有佛性。一切意识色心。是情是心。皆入佛性戒中。</p><p>又云众生受佛戒。即入诸佛位。位同大觉已。真是诸佛子。</p><p>故五十五位进修。未见佛性。皆堕涂程。及至末后等觉位中。乃云。是人始获金刚心中。初乾慧地。到此直入佛性海中。</p><p>由是观之。从凡入圣。成佛作祖之要。捨此金刚心外。岂复更有剩法耶。是知此戒不易悟。悟则名为住位。不易行。行则名为行位。不易通。通则名为向位。不易淨。淨则名为登地位。不易忘。忘则名为人佛位矣。</p><p>法乘今日。诚当自揣。以何心为出家。以何心为参师访友。以何心为乐求佛法。以何心而愿受此戒。</p><p>苟得其心。则三世诸佛。历代祖师。普及一切众生。</p><p>一齐向老人一毛端头放光动地。</p><p>则汝二六时中。与诸圣凡眉毛厮结也。</p><p>此则是名真持戒者。否则险。险则堕。</p><p>参参参！</p><p>(洞闻初礼铁嘴兰风为师。此云水潦鹤者。指兰风也)。</p></div><!----><footer class="page-meta"><div class="meta-item edit-link"><a href="https://github.com/dabaoqiang/document.git/edit/main/buddhism/HanShanDeiQing/20221211.md" rel="noopener noreferrer" target="_blank" aria-label="在 GitHub 上编辑此页" class="nav-link label"><!--[--><svg xmlns="http://www.w3.org/2000/svg" class="icon edit-icon" viewBox="0 0 1024 1024" fill="currentColor" aria-label="edit icon"><path d="M430.818 653.65a60.46 60.46 0 0 1-50.96-93.281l71.69-114.012 7.773-10.365L816.038 80.138A60.46 60.46 0 0 1 859.225 62a60.46 60.46 0 0 1 43.186 18.138l43.186 43.186a60.46 60.46 0 0 1 0 86.373L588.879 565.55l-8.637 8.637-117.466 68.234a60.46 60.46 0 0 1-31.958 11.229z"></path><path d="M728.802 962H252.891A190.883 190.883 0 0 1 62.008 771.98V296.934a190.883 190.883 0 0 1 190.883-192.61h267.754a60.46 60.46 0 0 1 0 120.92H252.891a69.962 69.962 0 0 0-69.098 69.099V771.98a69.962 69.962 0 0 0 69.098 69.098h475.911A69.962 69.962 0 0 0 797.9 771.98V503.363a60.46 60.46 0 1 1 120.922 0V771.98A190.883 190.883 0 0 1 728.802 962z"></path></svg><!--]-->在 GitHub 上编辑此页<span><svg class="external-link-icon" xmlns="http://www.w3.org/2000/svg" aria-hidden="true" focusable="false" x="0px" y="0px" viewBox="0 0 100 100" width="15" height="15"><path fill="currentColor" d="M18.8,85.1h56l0,0c2.2,0,4-1.8,4-4v-32h-8v28h-48v-48h28v-8h-32l0,0c-2.2,0-4,1.8-4,4v56C14.8,83.3,16.6,85.1,18.8,85.1z"></path><polygon fill="currentColor" points="45.7,48.7 51.3,54.3 77.2,28.5 77.2,37.2 85.2,37.2 85.2,14.9 62.8,14.9 62.8,22.9 71.5,22.9"></polygon></svg><span class="external-link-icon-sr-only">open in new window</span></span><!----></a></div><div class="meta-item update-time"><span class="label">上次编辑于: </span><!----></div><div class="meta-item contributors"><span class="label">贡献者: </span><!--[--><!--[--><span class="contributor" title="email: chenqiang@snailgame.net">cheqniang</span><!--]--><!--]--></div></footer><nav class="page-nav"><a href="/document/buddhism/HanShanDeiQing/20221210.html" class="nav-link prev" aria-label="示优婆塞结念佛社"><div class="hint"><span class="arrow left"></span>上一页</div><div class="link"><!---->示优婆塞结念佛社</div></a><a href="/document/buddhism/HanShanDeiQing/20221212.html" class="nav-link next" aria-label="促小师大义归家山侍养"><div class="hint">下一页<span class="arrow right"></span></div><div class="link">促小师大义归家山侍养<!----></div></a></nav><!----><!----><!--]--></main><!--]--><footer class="footer-wrapper"><div class="footer">Dabaoqiang</div><div class="copyright">Copyright © 2022 Mr.Dabaoqiang</div></footer><!--]--></div><!--]--><!----><!--]--></div>
    <script type="module" src="/document/assets/app-cfd751f5.js" defer></script>
  </body>
</html>
