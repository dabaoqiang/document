<!DOCTYPE html>
<html lang="zh-CN" data-theme="light">
  <head>
    <meta charset="utf-8" />
    <meta name="viewport" content="width=device-width,initial-scale=1" />
    <meta name="generator" content="VuePress 2.0.0-beta.59" />
    <meta name="theme" content="VuePress Theme Hope" />
    <meta property="og:url" content="https://github.com/dabaoqiang/document.git/document/buddhism/HanShanDeiQing/22%E5%B9%B412%E6%9C%88%E4%BB%BD/20221208.html"><meta property="og:site_name" content="学习汇总"><meta property="og:title" content="答郑昆岩中丞"><meta property="og:description" content="若论此段大事因缘。虽是人人本具。各各现成。不欠毫发。争柰无始劫来。爱根种子。妄想情虑。习染深厚。障蔽妙明。不得真实受用。一向只在身心世界妄想影子里作活计。所以流浪生死。 佛祖出世。千言万语。种种方便。说禅说教。无非随顺机宜。破执之具。元无实法与人。所言修者。只是随顺自心。净除妄想习气影子。于此用力。故谓之修。 若一念妄想顿歇。彻见自心。本来圆满，光明广..."><meta property="og:type" content="article"><meta property="og:updated_time" content="2023-02-06T07:33:21.000Z"><meta property="og:locale" content="zh-CN"><meta property="article:modified_time" content="2023-02-06T07:33:21.000Z"><title>答郑昆岩中丞 | 学习汇总</title><meta name="description" content="若论此段大事因缘。虽是人人本具。各各现成。不欠毫发。争柰无始劫来。爱根种子。妄想情虑。习染深厚。障蔽妙明。不得真实受用。一向只在身心世界妄想影子里作活计。所以流浪生死。 佛祖出世。千言万语。种种方便。说禅说教。无非随顺机宜。破执之具。元无实法与人。所言修者。只是随顺自心。净除妄想习气影子。于此用力。故谓之修。 若一念妄想顿歇。彻见自心。本来圆满，光明广...">
    <style>
      :root {
        --bg-color: #fff;
      }

      html[data-theme="dark"] {
        --bg-color: #1d2025;
      }

      html,
      body {
        background: var(--bg-color);
      }
    </style>
    <script>
      const userMode = localStorage.getItem("vuepress-theme-hope-scheme");
      const systemDarkMode =
        window.matchMedia &&
        window.matchMedia("(prefers-color-scheme: dark)").matches;

      if (userMode === "dark" || (userMode !== "light" && systemDarkMode)) {
        document.querySelector("html").setAttribute("data-theme", "dark");
      }
    </script>
    <link rel="preload" href="/document/assets/style-9ab4ac51.css" as="style"><link rel="stylesheet" href="/document/assets/style-9ab4ac51.css">
    <link rel="modulepreload" href="/document/assets/app-c25eb7a8.js"><link rel="modulepreload" href="/document/assets/framework-81e6c38b.js"><link rel="modulepreload" href="/document/assets/20221208.html-3353ba49.js"><link rel="modulepreload" href="/document/assets/20221208.html-d8d335a8.js">
  </head>
  <body>
    <div id="app"><!--[--><!--[--><!--[--><span tabindex="-1"></span><a href="#main-content" class="skip-link sr-only">跳至主要內容</a><!--]--><div class="theme-container has-toc"><!--[--><!--[--><header class="navbar"><div class="navbar-left"><button class="toggle-sidebar-button" title="Toggle Sidebar"><span class="icon"></span></button><!--[--><!----><!--]--><a href="/document/" class="brand"><img class="logo" src="/document/coffee.svg" alt="学习汇总"><!----><span class="site-name hide-in-pad">学习汇总</span></a><!--[--><!----><!--]--></div><div class="navbar-center"><!--[--><!----><!--]--><nav class="nav-links"><div class="nav-item hide-in-mobile"><a href="/document/" class="nav-link" aria-label="资料收集"><span class="icon fas fa-home"></span>资料收集<!----></a></div><div class="nav-item hide-in-mobile"><a href="/document/demo/" class="nav-link" aria-label="案例"><span class="icon fas fa-discover"></span>案例<!----></a></div><div class="nav-item hide-in-mobile"><a href="/document/confucian/" class="nav-link" aria-label="儒家"><span class="icon fas fa-fa-solid fa-diagram-cells"></span>儒家<!----></a></div><div class="nav-item hide-in-mobile"><a href="/document/buddhism/" class="nav-link active" aria-label="释家"><span class="icon fas fa-heart"></span>释家<!----></a></div><div class="nav-item hide-in-mobile"><a href="/document/dao/" class="nav-link" aria-label="道家"><span class="icon fas fa-leaf"></span>道家<!----></a></div><div class="nav-item hide-in-mobile"><a href="/document/java/" class="nav-link" aria-label="java"><span class="icon fas fa-code"></span>java<!----></a></div></nav><!--[--><!----><!--]--></div><div class="navbar-right"><!--[--><!----><!--]--><!----><div class="nav-item"><a class="repo-link" href="https://github.com/dabaoqiang/document.git" target="_blank" rel="noopener noreferrer" aria-label="GitHub"><svg xmlns="http://www.w3.org/2000/svg" class="icon github-icon" viewBox="0 0 1024 1024" fill="currentColor" aria-label="github icon" style="width:1.25rem;height:1.25rem;vertical-align:middle;"><path d="M511.957 21.333C241.024 21.333 21.333 240.981 21.333 512c0 216.832 140.544 400.725 335.574 465.664 24.49 4.395 32.256-10.07 32.256-23.083 0-11.69.256-44.245 0-85.205-136.448 29.61-164.736-64.64-164.736-64.64-22.315-56.704-54.4-71.765-54.4-71.765-44.587-30.464 3.285-29.824 3.285-29.824 49.195 3.413 75.179 50.517 75.179 50.517 43.776 75.008 114.816 53.333 142.762 40.79 4.523-31.66 17.152-53.377 31.19-65.537-108.971-12.458-223.488-54.485-223.488-242.602 0-53.547 19.114-97.323 50.517-131.67-5.035-12.33-21.93-62.293 4.779-129.834 0 0 41.258-13.184 134.912 50.346a469.803 469.803 0 0 1 122.88-16.554c41.642.213 83.626 5.632 122.88 16.554 93.653-63.488 134.784-50.346 134.784-50.346 26.752 67.541 9.898 117.504 4.864 129.834 31.402 34.347 50.474 78.123 50.474 131.67 0 188.586-114.73 230.016-224.042 242.09 17.578 15.232 33.578 44.672 33.578 90.454v135.85c0 13.142 7.936 27.606 32.854 22.87C862.25 912.597 1002.667 728.747 1002.667 512c0-271.019-219.648-490.667-490.71-490.667z"></path></svg></a></div><div class="nav-item hide-in-mobile"><button class="outlook-button" tabindex="-1" ariahidden="true"><svg xmlns="http://www.w3.org/2000/svg" class="icon outlook-icon" viewBox="0 0 1024 1024" fill="currentColor" aria-label="outlook icon"><path d="M224 800c0 9.6 3.2 44.8 6.4 54.4 6.4 48-48 76.8-48 76.8s80 41.6 147.2 0 134.4-134.4 38.4-195.2c-22.4-12.8-41.6-19.2-57.6-19.2C259.2 716.8 227.2 761.6 224 800zM560 675.2l-32 51.2c-51.2 51.2-83.2 32-83.2 32 25.6 67.2 0 112-12.8 128 25.6 6.4 51.2 9.6 80 9.6 54.4 0 102.4-9.6 150.4-32l0 0c3.2 0 3.2-3.2 3.2-3.2 22.4-16 12.8-35.2 6.4-44.8-9.6-12.8-12.8-25.6-12.8-41.6 0-54.4 60.8-99.2 137.6-99.2 6.4 0 12.8 0 22.4 0 12.8 0 38.4 9.6 48-25.6 0-3.2 0-3.2 3.2-6.4 0-3.2 3.2-6.4 3.2-6.4 6.4-16 6.4-16 6.4-19.2 9.6-35.2 16-73.6 16-115.2 0-105.6-41.6-198.4-108.8-268.8C704 396.8 560 675.2 560 675.2zM224 419.2c0-28.8 22.4-51.2 51.2-51.2 28.8 0 51.2 22.4 51.2 51.2 0 28.8-22.4 51.2-51.2 51.2C246.4 470.4 224 448 224 419.2zM320 284.8c0-22.4 19.2-41.6 41.6-41.6 22.4 0 41.6 19.2 41.6 41.6 0 22.4-19.2 41.6-41.6 41.6C339.2 326.4 320 307.2 320 284.8zM457.6 208c0-12.8 12.8-25.6 25.6-25.6 12.8 0 25.6 12.8 25.6 25.6 0 12.8-12.8 25.6-25.6 25.6C470.4 233.6 457.6 220.8 457.6 208zM128 505.6C128 592 153.6 672 201.6 736c28.8-60.8 112-60.8 124.8-60.8-16-51.2 16-99.2 16-99.2l316.8-422.4c-48-19.2-99.2-32-150.4-32C297.6 118.4 128 291.2 128 505.6zM764.8 86.4c-22.4 19.2-390.4 518.4-390.4 518.4-22.4 28.8-12.8 76.8 22.4 99.2l9.6 6.4c35.2 22.4 80 12.8 99.2-25.6 0 0 6.4-12.8 9.6-19.2 54.4-105.6 275.2-524.8 288-553.6 6.4-19.2-3.2-32-19.2-32C777.6 76.8 771.2 80 764.8 86.4z"></path></svg><div class="outlook-dropdown"><!----></div></button></div><!----><!--[--><!----><!--]--><button class="toggle-navbar-button" aria-label="Toggle Navbar" aria-expanded="false" aria-controls="nav-screen"><span class="button-container"><span class="button-top"></span><span class="button-middle"></span><span class="button-bottom"></span></span></button></div></header><!----><!--]--><!----><div class="toggle-sidebar-wrapper"><span class="arrow left"></span></div><aside class="sidebar"><!--[--><!----><!--]--><ul class="sidebar-links"><li><!--[--><a href="/document/buddhism/" class="nav-link sidebar-link sidebar-page" aria-label="释家"><span class="icon fas fa-heart"></span>释家<!----></a><ul class="sidebar-sub-headers"></ul><!--]--></li><li><section class="sidebar-group"><button class="sidebar-heading clickable active"><span class="icon fas fa-heart"></span><a href="/document/buddhism/HanShanDeiQing/" class="title">憨山德清</a><span class="arrow down"></span></button><ul class="sidebar-links"><li><section class="sidebar-group"><button class="sidebar-heading clickable active"><!----><span class="title">22年12月份</span><span class="arrow down"></span></button><ul class="sidebar-links"><li><!--[--><a aria-current="page" href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221208.html" class="router-link-active router-link-exact-active nav-link active sidebar-link sidebar-page active" aria-label="答郑昆岩中丞"><!---->答郑昆岩中丞<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221209.html" class="nav-link sidebar-link sidebar-page" aria-label="示无生禄禅人(乙未夏日在圜中说)"><!---->示无生禄禅人(乙未夏日在圜中说)<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221210.html" class="nav-link sidebar-link sidebar-page" aria-label="示优婆塞结念佛社"><!---->示优婆塞结念佛社<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221211.html" class="nav-link sidebar-link sidebar-page" aria-label="示洞闻乘禅人"><!---->示洞闻乘禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221212.html" class="nav-link sidebar-link sidebar-page" aria-label="促小师大义归家山侍养"><!---->促小师大义归家山侍养<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221213.html" class="nav-link sidebar-link sidebar-page" aria-label="示无隐桂禅人"><!---->示无隐桂禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221214.html" class="nav-link sidebar-link sidebar-page" aria-label="将之雷阳舟中示奇侍者"><!---->将之雷阳舟中示奇侍者<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221215.html" class="nav-link sidebar-link sidebar-page" aria-label="示真遇禅人"><!---->示真遇禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221216.html" class="nav-link sidebar-link sidebar-page" aria-label="示优婆塞易真潭"><!---->示优婆塞易真潭<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221217.html" class="nav-link sidebar-link sidebar-page" aria-label="示本淨贵禅人"><!---->示本淨贵禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221218.html" class="nav-link sidebar-link sidebar-page" aria-label="示法锦禅人"><!---->示法锦禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221219.html" class="nav-link sidebar-link sidebar-page" aria-label="示性湻禅人"><!---->示性湻禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221223.html" class="nav-link sidebar-link sidebar-page" aria-label="示曾生六符(壬寅)"><!---->示曾生六符(壬寅)<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221224.html" class="nav-link sidebar-link sidebar-page" aria-label="示赞侍者"><!---->示赞侍者<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221225.html" class="nav-link sidebar-link sidebar-page" aria-label="示舒中安禅人住山"><!---->示舒中安禅人住山<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221226-%E7%A4%BA%E6%9E%81%E7%A6%85%E4%BA%BA(%E8%BE%9B%E4%B8%91).html" class="nav-link sidebar-link sidebar-page" aria-label="示极禅人(辛丑)"><!---->示极禅人(辛丑)<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221227-%E7%A4%BA%E5%AE%97%E8%BF%9C%E7%A6%85%E4%BA%BA%E4%BD%8F%E5%B1%B1.html" class="nav-link sidebar-link sidebar-page" aria-label="示宗远禅人住山"><!---->示宗远禅人住山<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221228-%E7%A4%BA%E5%BF%B5%E6%9D%BE%E9%80%9A%E7%A6%85%E4%BA%BA.html" class="nav-link sidebar-link sidebar-page" aria-label="示念松通禅人"><!---->示念松通禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221229-%E7%A4%BA%E4%BD%9B%E5%B2%AD%E4%B9%BE%E9%A6%96%E5%BA%A7%E5%88%BA%E8%A1%80%E4%B9%A6%E5%8D%8E%E4%B8%A5%E7%BB%8F.html" class="nav-link sidebar-link sidebar-page" aria-label="示佛岭乾首座刺血书华严经"><!---->示佛岭乾首座刺血书华严经<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221230-%E7%A4%BA%E6%80%80%E6%84%9A%E4%BF%AE%E7%A6%85%E4%BA%BA.html" class="nav-link sidebar-link sidebar-page" aria-label="示怀愚修禅人"><!---->示怀愚修禅人<!----></a><ul class="sidebar-sub-headers"></ul><!--]--></li><li><!--[--><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221231-%E7%A4%BA%E8%A5%BF%E6%A8%B5%E5%B1%85%E5%A3%AB(%E5%90%89%E6%B0%B4%E4%BA%BA).html" class="nav-link sidebar-link sidebar-page" aria-label="示西樵居士(吉水人)"><!---->示西樵居士(吉水人)<!----></a><ul class="sidebar-sub-headers"></ul><!--]--></li></ul></section></li><li><section class="sidebar-group"><button class="sidebar-heading clickable"><!----><span class="title">23年1月份</span><span class="arrow right"></span></button><!----></section></li><li><section class="sidebar-group"><button class="sidebar-heading clickable"><!----><span class="title">23年2月份</span><span class="arrow right"></span></button><!----></section></li></ul></section></li></ul><!--[--><!----><!--]--></aside><!--[--><main class="page" id="main-content"><!--[--><!----><nav class="breadcrumb disable"></nav><div class="page-title"><h1><!---->答郑昆岩中丞</h1><div class="page-info"><span class="author-info" aria-label="作者🖊" data-balloon-pos="down"><svg xmlns="http://www.w3.org/2000/svg" class="icon author-icon" viewBox="0 0 1024 1024" fill="currentColor" aria-label="author icon"><path d="M649.6 633.6c86.4-48 147.2-144 147.2-249.6 0-160-128-288-288-288s-288 128-288 288c0 108.8 57.6 201.6 147.2 249.6-121.6 48-214.4 153.6-240 288-3.2 9.6 0 19.2 6.4 25.6 3.2 9.6 12.8 12.8 22.4 12.8h704c9.6 0 19.2-3.2 25.6-12.8 6.4-6.4 9.6-16 6.4-25.6-25.6-134.4-121.6-240-243.2-288z"></path></svg><span><a class="author-item" href="https://github.com/dabaoqiang/document.git" target="_blank" rel="noopener noreferrer">Mr.Dabaoqiang</a></span><span property="author" content="Mr.Dabaoqiang"></span></span><!----><span class="date-info" aria-label="写作日期📅" data-balloon-pos="down"><svg xmlns="http://www.w3.org/2000/svg" class="icon calendar-icon" viewBox="0 0 1024 1024" fill="currentColor" aria-label="calendar icon"><path d="M716.4 110.137c0-18.753-14.72-33.473-33.472-33.473-18.753 0-33.473 14.72-33.473 33.473v33.473h66.993v-33.473zm-334.87 0c0-18.753-14.72-33.473-33.473-33.473s-33.52 14.72-33.52 33.473v33.473h66.993v-33.473zm468.81 33.52H716.4v100.465c0 18.753-14.72 33.473-33.472 33.473a33.145 33.145 0 01-33.473-33.473V143.657H381.53v100.465c0 18.753-14.72 33.473-33.473 33.473a33.145 33.145 0 01-33.473-33.473V143.657H180.6A134.314 134.314 0 0046.66 277.595v535.756A134.314 134.314 0 00180.6 947.289h669.74a134.36 134.36 0 00133.94-133.938V277.595a134.314 134.314 0 00-133.94-133.938zm33.473 267.877H147.126a33.145 33.145 0 01-33.473-33.473c0-18.752 14.72-33.473 33.473-33.473h736.687c18.752 0 33.472 14.72 33.472 33.473a33.145 33.145 0 01-33.472 33.473z"></path></svg><span><!----></span><meta property="datePublished" content="2023-02-06T07:33:21.000Z"></span><!----><!----><span class="reading-time-info" aria-label="阅读时间⌛" data-balloon-pos="down"><svg xmlns="http://www.w3.org/2000/svg" class="icon timer-icon" viewBox="0 0 1024 1024" fill="currentColor" aria-label="timer icon"><path d="M799.387 122.15c4.402-2.978 7.38-7.897 7.38-13.463v-1.165c0-8.933-7.38-16.312-16.312-16.312H256.33c-8.933 0-16.311 7.38-16.311 16.312v1.165c0 5.825 2.977 10.874 7.637 13.592 4.143 194.44 97.22 354.963 220.201 392.763-122.204 37.542-214.893 196.511-220.2 389.397-4.661 5.049-7.638 11.651-7.638 19.03v5.825h566.49v-5.825c0-7.379-2.849-13.981-7.509-18.9-5.049-193.016-97.867-351.985-220.2-389.527 123.24-37.67 216.446-198.453 220.588-392.892zM531.16 450.445v352.632c117.674 1.553 211.787 40.778 211.787 88.676H304.097c0-48.286 95.149-87.382 213.728-88.676V450.445c-93.077-3.107-167.901-81.297-167.901-177.093 0-8.803 6.99-15.793 15.793-15.793 8.803 0 15.794 6.99 15.794 15.793 0 80.261 63.69 145.635 142.01 145.635s142.011-65.374 142.011-145.635c0-8.803 6.99-15.793 15.794-15.793s15.793 6.99 15.793 15.793c0 95.019-73.789 172.82-165.96 177.093z"></path></svg><span>大约 11 分钟</span><meta property="timeRequired" content="PT11M"></span></div><hr></div><!----><!----><div class="theme-hope-content"><h1 id="答郑昆岩中丞" tabindex="-1"><a class="header-anchor" href="#答郑昆岩中丞" aria-hidden="true">#</a> 答郑昆岩中丞</h1><p>若论此段大事因缘。虽是人人本具。各各现成。不欠毫发。争柰无始劫来。爱根种子。妄想情虑。习染深厚。障蔽妙明。不得真实受用。一向只在身心世界妄想影子里作活计。所以流浪生死。</p><p>佛祖出世。千言万语。种种方便。说禅说教。无非随顺机宜。破执之具。元无实法与人。所言修者。只是随顺自心。净除妄想习气影子。于此用力。故谓之修。</p><p>若一念妄想顿歇。彻见自心。本来圆满，光明广大。清净本然。了无一物。名之曰悟。非除此心之外。别有可修可悟者。</p><p>以心体如镜。妄想攀缘影子。乃真心之尘垢耳。故曰想相为尘。识情为垢。</p><p>若妄念消融。本体自现。譬如磨镜。垢净明现。法尔如此。</p><p>但吾人积劫习染坚固。我爱根深难拔。</p><p>今生幸托本具般若。内熏为因。外藉善知识引发为缘。自知本有。发心趣向志愿。了脱生死。</p><p>要把无量劫来。生死根株。一时顿拔。岂是细事。</p><p>若非大力量人。赤身担荷。单刀直入者。诚难之难。</p><p>古人道。如一人与万人敌。非虚语也。</p><p>大约末法修行人多。得真实受用者少。费力者多。得力者少。此何以故？</p><p>盖因不得直捷下手处。只在从前闻见知解言语上。以识情抟量。遏捺妄想。光影门头做工夫。先将古人玄言妙语蕴在胸中。当作实法。把作自己知见。</p><p>殊不知此中一点用不着。此正谓依他作解。塞自悟门。</p><p>如今做工夫。先要刬去知解。的的只在一念上做。</p><p>谛信自心。本来干干净净。寸丝不挂。圆圆明明。充满法界。</p><p>本无身心世界。亦无妄想情虑。即此一念。本自无生。</p><p>现前种种境界。都是幻妄不实。唯是真心中所现影子。</p><p>如此勘破。就于妄念起灭处。一觑觑定。</p><p>看他起向何处起。灭向何处灭。如此着力一拶。任他何等妄念。一拶粉碎。当下冰消瓦解。</p><p>切不可随他流转。亦不可相续。</p><p>永嘉谓要断相续心者此也！</p><p>盖虚妄浮心。本无根绪。切不可当作实事。横在胸中。</p><p>起时便咄。一咄便消。切不可遏捺。则随他使作。如水上葫芦。</p><p>只要把身心世界撇向一边。单单的的提此一念。如横空宝剑。任他是佛是魔。一齐斩绝。如斩乱丝。赤力力挨拶将去。</p><p>所谓直心正念真如。正念者。无念也。</p><p>能观无念。可谓向佛智矣。</p><p>修行最初发心。要谛信唯心法门。</p><p>佛说三界唯心。万法唯识。</p><p>多少佛法。只是解说得此八个字。</p><p>分明使人人信得及大段圣凡二途。只是唯自心中迷悟两路。</p><p>一切善恶因果。除此心外。无片事可得。</p><p>盖吾人妙性天然。本不属悟。又何可迷。</p><p>如今说迷。只是不了自心本无一物。不达身心世界本空。</p><p>被他障碍。故说为迷。</p><p>一向专以妄想生灭心。当以为真。</p><p>故于六尘境缘。种种幻化。认以为实。</p><p>如今发心趣向。乃返流向上一着。全要将从前知解。尽情脱去。一点知见巧法用不着。</p><p>只是将自己现前身心世界。一眼看透。全是自心中所现浮光幻影。如镜中像。如水中月。</p><p>观一切音声。如风过树。</p><p>观一切境界。似云浮空。都是变幻不实的事。不独从外如此。即自心妄想情虑。一切爱根种子。习气烦恼。都是虚浮幻化不实的。</p><p>如此深观。凡一念起。决定就要勘他个下落。</p><p>切不可轻易放过。亦不可被他瞒昧。如此做工夫。稍近真切。</p><p>除此之外。别扯玄妙知见巧法来逗凑。全没交涉。</p><p>就是说做工夫。也是不得已。</p><p>譬如用兵。兵者不祥之器。不得已而用之。</p><p>古人说参禅提话头。都是不得已。</p><p>公案虽多。唯独念佛审实的话头。尘劳中极易得力。虽是易得力。不过如敲门瓦子一般。终是要抛却。只是少不得用一番。</p><p>如今用此做工夫。须要信得及。靠得定。咬得住。决不可犹豫。</p><p>不得今日如此。明日又如彼。又恐不得悟。又嫌不玄妙。者些思算。都是障碍。先要说破。临时不生疑虑。</p><p>至若工夫做得力处。外境不入。唯有心内烦恼。无状横起。或欲念横发。或心生烦闷。或起种种障碍。以致心疲力倦。无可柰何。</p><p>此乃八识中。含藏无量劫来。习气种子。今日被工夫逼急。都现出来。此处最要分晓。</p><p>先要识得破。透得过。决不可被他笼罩。决不可随他调弄。决不可当作实事。</p><p>但只抖擞精神。奋发勇猛。提起本参话头。就在此等念头起处。一直捱追将去。</p><p>我者里元无此事。问渠向何处来。毕竟是甚么。决定要见个下落。</p><p>如此一拶将去。只教神鬼皆泣。灭迹潜踪。务要赶尽杀绝。不留寸丝。如此着力。自然得见好消息。</p><p>若一念拶得破。则一切妄念。一时脱谢。</p><p>如空华影落。阳焰波澄。过此一番。便得无量轻安。无量自在。此乃初心得力处。不为玄妙。</p><p>及乎轻安自在。又不可生欢喜心。</p><p>若生欢喜心。则欢喜魔附心。又多一种障矣。</p><p>至若藏识中习气爱根种子。坚固深潜。话头用力不得处。观心照不及处。自己下手不得。须礼佛诵经忏悔。又要密持咒心。仗佛密印以消除之。以诸密咒。皆佛之金刚心印。吾人用之。如执金刚宝杵。摧碎一切物。物遇如微尘。从上佛祖心印秘诀。皆不出此。故曰。十方如来。持此咒心。得成无上正等正觉。然佛则明言。祖师门下恐落常情。故秘而不言。非不用也。此须日有定课。久久纯熟。得力甚多。但不可希求神应耳。</p><p>凡修行人。有先悟后修者。有先修后悟者。然悟有解证之不同。若依佛祖言教明心者。解悟也。多落知见。于一切境缘。多不得力。以心境角立。不得混融。触途成滞。多作障碍。此名相似般若。非真参也。若证悟者。从自己心中朴实做将去。逼拶到水穷山尽处。忽然一念顿歇。彻了自心。如十字街头见亲爷一般。更无可疑。如人饮水。冷暖自知。亦不能吐露向人。此乃真参实悟。然后即以悟处融会心境。净除现业流。识妄想情虑。皆镕成一味真心。此证悟也。此之证悟。亦有深浅不同。若从根本上做工夫。打破八识窠臼。顿翻无明窟穴。一超直入。更无剩法。此乃上上利根。所证者深。其余渐修。所证者浅。最怕得少为足。切忌堕在光影门头。</p><p>何者以八识根本未破。纵有作为。皆是识神边事。若以此为真。大似认贼为子。古人云。学道之人不识真。只为从前认识神。无量劫来生死本。痴人认作本来人。于此一关最要透过。所言顿悟渐修者。乃先悟已彻。但有习气。未能顿净。就于一切境缘上。以所悟之理。起观照之力。历境验心。融得一分境界。证得一分法身。消得一分妄想。显得一分本智。是又全在绵密工夫。于境界上做出。更为得力。</p><p>凡利根信心勇猛的人修行。肯做工夫。事障易除。理障难遣。此中病痛。略举一二。</p><p>第一不得贪求玄妙。以此事本来平平贴贴。实实落落。一味平常。更无玄妙。所以古人道。悟了还同未悟时。依然只是旧时人。不是旧时行履处。更无玄妙。**工夫若到。自然平实。**盖由吾人知解习气未净。内熏般若。般若为习气所熏。起诸幻化。多生巧见。绵着其心。将谓玄妙。深入不舍。此正识神影明。分别妄见之根。亦名见刺。比前粗浮妄想不同。斯乃微细流注生灭。亦名智障。正是碍正知见者。若人认以为真。则起种种狂见。最在所忌。</p><p>其次不得将心待悟。以吾人妙圆真心。本来绝待。向因妄想凝结。心境根尘。对待角立。故起惑造业。今修行人。但只一念放下身心世界。单单提此一念向前。切莫管他悟与不悟。只管念念步步做将去。若工夫到处。自然得见本来面目。何须早计。若将心待悟。即此待心。便是生死根株。待至穷劫。亦不能悟。以不了绝待真心。将谓别有故耳。若待心不除。易生疲厌。多成退堕。譬如寻物不见。便起休歇想耳。</p><p>其次不得希求妙果。盖众生生死妄心。元是如来果体。今在迷中。将诸佛神通妙用。变作妄想情虑。分别知见。将真净法身变作生死业质。将清净妙土。变作六尘境界。如今做工夫。若一念顿悟自心。则如大冶红垆。陶镕万象。即此身心世界。元是如来果体。即此妄想情虑。元是神通妙用。换名不换体也。永嘉云。无明实性即佛性。幻化空身即法身。若能悟此法门。则取舍情忘。欣厌心歇。步步华藏净土。心心弥勒下生。若安心先求妙果。即希求之心。便是生死根本。碍正知见。转求转远。求之力疲。则生厌倦矣。</p><p>其次不可自生疑虑。凡做工夫。一向放下身心。屏绝见闻知觉。脱去故步。望前眇冥。无安身立命处。进无新证。退失故居。若前后筹虑。则生疑心。起无量思算。较计得失。或别生臆见。动发邪思。碍正知见。此须勘破。则决定直入。无复显虑。大概工夫做到做不得。正是得力处。更加精采。则不退屈。不然则堕忧愁魔矣。</p><p>其次不得生恐怖心。谓工夫念力急切。逼拶妄想一念顿歇。忽然身心脱空。便见大地无寸土。深至无极。则生大恐怖。于此若不勘破。则不敢向前。或以此豁达空。当作胜妙。若认此空。则起大邪见拨无因果。此中最险。</p><p>其次决定信自心是佛。然佛无别佛。唯心即是。</p><p>以佛真法身。犹若虚空。</p><p>若达妄元虚。则本有法身自现。</p><p>光明寂照。圆满周遍。无欠无余。</p><p>更莫将心向外驰求。若舍此心别求。则心中变起种种无量梦想境界。此正识神变现。切不可作奇特想也。</p><p>然吾清净心中。本无一物。更无一念。凡起心动念。即乖法体。今之做工夫人。总不知自心妄想。元是虚妄。将此妄想。误为真实。专只与作对头。如小儿戏灯影相似。转戏转没交涉。弄久则自生怕怖。又有一等怕妄想的。恨不得一把捉了。抛向一边。此如捕风捉影。终日与之打交滚。费尽力气。再无一念休歇时。缠绵日久。信心日疲。只说参禅无灵验。便生毁谤之心。或生怕怖之心。或生退堕之心。此乃初心之通病也。此无他。</p><p>盖由不达常住真心。不生灭性。只将妄想认性实法耳。者里切须透过。若要透得此关。自有向上一路。只须离心意识参。离妄想境界求。但有一念起处。不管是善是恶。当下撇过。切莫与之作对。谛信自心中。本无此事。但将本参话头。着力提起。如金刚宝剑。魔佛皆挥。此处最要大勇猛力。大精进力。大忍力。决不得思前算后。决不得怯弱。但得直心正念。挺身向前。自然巍巍堂堂。不被此等妄想缠绕。如脱鞴之鹰。二六时中。于一切境缘。自然不干绊。自然得大轻安。得大自在。此乃初心第一步工夫得力处也。</p><p>已上数则。大似画蛇添足。乃一期方便语耳。本非究竟。亦非实法。盖在路途边。出门一步。恐落差别岐径。枉费心力。虚丧光阴。必须要真正一门。超出妙庄严路。所谓行步平正。其疾如风。其所行履。可以日劫相倍矣。要之佛祖向上一路。不涉程途。其在初心方便。也须从者里透过始得。</p><blockquote><p>侍　者　　福　善　日录</p><p>门　人　　通　炯　编辑</p><p>岭南弟子　刘起相　重校</p></blockquote></div><!----><footer class="page-meta"><div class="meta-item edit-link"><a href="https://github.com/dabaoqiang/document.git/edit/main/buddhism/HanShanDeiQing/22年12月份/20221208.md" rel="noopener noreferrer" target="_blank" aria-label="在 GitHub 上编辑此页" class="nav-link label"><!--[--><svg xmlns="http://www.w3.org/2000/svg" class="icon edit-icon" viewBox="0 0 1024 1024" fill="currentColor" aria-label="edit icon"><path d="M430.818 653.65a60.46 60.46 0 0 1-50.96-93.281l71.69-114.012 7.773-10.365L816.038 80.138A60.46 60.46 0 0 1 859.225 62a60.46 60.46 0 0 1 43.186 18.138l43.186 43.186a60.46 60.46 0 0 1 0 86.373L588.879 565.55l-8.637 8.637-117.466 68.234a60.46 60.46 0 0 1-31.958 11.229z"></path><path d="M728.802 962H252.891A190.883 190.883 0 0 1 62.008 771.98V296.934a190.883 190.883 0 0 1 190.883-192.61h267.754a60.46 60.46 0 0 1 0 120.92H252.891a69.962 69.962 0 0 0-69.098 69.099V771.98a69.962 69.962 0 0 0 69.098 69.098h475.911A69.962 69.962 0 0 0 797.9 771.98V503.363a60.46 60.46 0 1 1 120.922 0V771.98A190.883 190.883 0 0 1 728.802 962z"></path></svg><!--]-->在 GitHub 上编辑此页<span><svg class="external-link-icon" xmlns="http://www.w3.org/2000/svg" aria-hidden="true" focusable="false" x="0px" y="0px" viewBox="0 0 100 100" width="15" height="15"><path fill="currentColor" d="M18.8,85.1h56l0,0c2.2,0,4-1.8,4-4v-32h-8v28h-48v-48h28v-8h-32l0,0c-2.2,0-4,1.8-4,4v56C14.8,83.3,16.6,85.1,18.8,85.1z"></path><polygon fill="currentColor" points="45.7,48.7 51.3,54.3 77.2,28.5 77.2,37.2 85.2,37.2 85.2,14.9 62.8,14.9 62.8,22.9 71.5,22.9"></polygon></svg><span class="external-link-icon-sr-only">open in new window</span></span><!----></a></div><div class="meta-item update-time"><span class="label">上次编辑于: </span><!----></div><div class="meta-item contributors"><span class="label">贡献者: </span><!--[--><!--[--><span class="contributor" title="email: chenqiang@snailgame.net">cheqniang</span><!--]--><!--]--></div></footer><nav class="page-nav"><!----><a href="/document/buddhism/HanShanDeiQing/22%E5%B9%B412%E6%9C%88%E4%BB%BD/20221209.html" class="nav-link next" aria-label="示无生禄禅人(乙未夏日在圜中说)"><div class="hint">下一页<span class="arrow right"></span></div><div class="link">示无生禄禅人(乙未夏日在圜中说)<!----></div></a></nav><!----><!----><!--]--></main><!--]--><footer class="footer-wrapper"><div class="footer">MIT licensed</div><div class="copyright">Copyright © 2023 Mr.Dabaoqiang</div></footer><!--]--></div><!--]--><!----><!--]--></div>
    <script type="module" src="/document/assets/app-c25eb7a8.js" defer></script>
  </body>
</html>
